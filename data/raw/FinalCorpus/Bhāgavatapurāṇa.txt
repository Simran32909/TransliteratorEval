janmādyasya yato 'nvayāditarataś cārtheṣv abhijñaḥ svarāṭ
tene brahma hṛdā ya ādikavaye muhyanti yat sūrayaḥ
tejovārimṛdāṃ yathā vinimayo yatra trisargo 'mṛṣā
dhāmnā svena sadā nirastakuhakaṃ satyaṃ paraṃ dhīmahi
dharmaḥ projjhitakaitavo 'tra paramo nirmatsarāṇāṃ satām
vedyaṃ vāstavam atra vastu śivadaṃ tāpatrayonmūlanam
śrīmadbhāgavate mahāmunikṛte kiṃ vā parair īśvaraḥ
sadyo hṛdy avarudhyate 'tra kṛtibhiḥ śuśrūṣubhis tatkṣaṇāt
nigamakalpatarorgalitaṃ phalam
śukamukhād amṛtadravasaṃyutam
pibata bhāgavataṃ rasam ālayam
muhuraho rasikā bhuvi bhāvukāḥ
naimiṣe 'nimiṣakṣetre īśayaḥ śaunakādayaḥ
sattraṃ svargāya lokāya sahasrasamam āsata
ta ekadā tu munayaḥ prātarhutahutāgnayaḥ
satkṛtaṃ sūtam āsīnaṃ papracchur idam ādarāt
ṛṣaya ūcuḥ
tvayā khalu purāṇāni setihāsāni cānagha
ākhyātāny apy adhītāni dharmaśāstrāṇi yāny uta
yāni vedavidāṃ śreṣṭho bhagavān bādarāyaṇaḥ
anye ca munayaḥ sūta parāvaravido viduḥ
vettha tvaṃ saumya tat sarvaṃ tattvatas tadanugrahāt
brūyuḥ snigdhasya śiṣyasya guravo guhyam apyuta
tatra tatrāñjasāyuṣman bhavatā yadviniścitam
puṃsām ekāntataḥ śreyastan naḥ śaṃsitum arhasi
prāyeṇālpāyuṣaḥ sabhya kalāv asmin yuge janāḥ
mandāḥ sumandamatayo mandabhāgyā hy upadrutāḥ
bhūrīṇi bhūrikarmāṇi śrotavyāni vibhāgaśaḥ
ataḥ sādho 'tra yat sāraṃ samuddhṛtya manīṣayā
brūhi bhadrāya bhūtānāṃ yenātmā suprasīdati
sūta jānāsi bhadraṃ te bhagavān sātvatāṃ patiḥ
devakyāṃ vasudevasya jāto yasya cikīrṣayā
tan naḥ śuśrūṣamāṇānām arhasy aṅgānuvarṇitum
yasyāvatāro bhūtānāṃ kṣemāya ca bhavāya ca
āpannaḥ saṃsṛtiṃ ghorāṃ yan nāma vivaśo gṛṇan
tataḥ sadyo vimucyeta yadbibheti svayaṃ bhayam
yatpādasaṃśrayāḥ sūta munayaḥ praśamāyanāḥ
sadyaḥ punanty upaspṛṣṭāḥ svardhunyāpo 'nusevayā
ko vā bhagavatastasya puṇyaślokeḍyakarmaṇaḥ
śuddhikāmo na śṛṇuyādyaśaḥ kalimalāpaham
tasya karmāṇyudārāṇi parigītāni sūribhiḥ
brūhi naḥ śraddadhānānāṃ līlayā dadhataḥ kalāḥ
athākhyāhi harerdhīmann avatārakathāḥ śubhāḥ
īlā vidadhataḥ svairam īśvarasyātmamāyayā
vayaṃ tu na vitṛpyāma uttamaślokavikrame
yacchṛṇvatāṃ rasajñānāṃ svādu svādu pade pade
kṛtavān kila karmāṇi saha rāmeṇa keśavaḥ
atimartyāni bhagavān gūḍhaḥ kapaṭamānuṣaḥ
kalim āgatam ājñāya kṣetre 'smin vaiṣṇave vayam
āsīnā dīrghasattreṇa kathāyāṃ sakṣaṇā hareḥ
tvaṃ naḥ saṃdarśito dhātrā dustaraṃ nistitīrṣatām
kaliṃ sattvaharaṃ puṃsāṃ karṇadhāra ivārṇavam
brūhi yogeśvare kṛṣṇe brahmaṇye dharmavarmaṇi
svāṃ kāṣṭhām adhunopete dharmaḥ kaṃ śaraṇaṃ gataḥ
vyāsa uvāca
iti sampraśnasaṃhṛṣṭo viprāṇāṃ raumaharṣaṇiḥ
pratipūjya vacas teṣāṃ pravaktum upacakrame
sūta uvāca
yaṃ pravrajantam anupetam apetakṛtyaṃ dvaipāyano virahakātara ājuhāva
putreti tanmayatayā taravo 'bhinedus taṃ sarvabhūtahṛdayaṃ munim ānato 'smi
yaḥ svānubhāvam akhilaśrutisāram ekam adhyātmadīpam atititīrṣatāṃ tamo 'ndham
saṃsāriṇāṃ karuṇayāha purāṇaguhyaṃ taṃ vyāsasūnum upayāmi guruṃ munīnām
nārāyaṇaṃ namaskṛtya naraṃ caiva narottamam
devīṃ sarasvatīṃ vyāsaṃ tato jayam udīrayet
munayaḥ sādhu pṛṣṭo 'haṃ bhavadbhirlokamaṅgalam
yat kṛtaḥ kṛṣṇasampraśno yenātmā suprasīdati
sa vai puṃsāṃ paro dharmo yato bhaktiradhokṣaje
ahaitukyapratihatā yayātmā suprasīdati
vāsudeve bhagavati bhaktiyogaḥ prayojitaḥ
janayatyāśu vairāgyaṃ jñānaṃ ca yadahaitukam
dharmaḥ svanuṣṭhitaḥ puṃsāṃ viṣvaksenakathāsu yaḥ
notpādayedyadi ratiṃ śrama eva hi kevalam
dharmasya hy āpavargyasya nārtho 'rthāyopakalpate
nārthasya dharmaikāntasya kāmo lābhāya hi smṛtaḥ
kāmasya nendriyaprītirlābho jīveta yāvatā
jīvasya tattvajijñāsā nārtho yaśceha karmabhiḥ
vadanti tat tattvavidastattvaṃ yaj jñānam advayam
brahmeti paramātmeti bhagavān iti śabdyate
tacchraddadhānā munayo jñānavairāgyayuktayā
paśyantyātmani cātmānaṃ bhaktyā śrutagṛhītayā
ataḥ puṃbhir dvijaśreṣṭhā varṇāśramavibhāgaśaḥ
svanuṣṭhitasya dharmasya saṃsiddhirharitoṣaṇam
tasmādekena manasā bhagavān sātvatāṃ patiḥ
śrotavyaḥ kīrtitavyaś ca dhyeyaḥ pūjyaśca nityadā
yad anudhyāsinā yuktāḥ karmagranthinibandhanam
chindanti kovidāstasya ko na kuryāt kathāratim
śuśrūṣoḥ śraddadhānasya vāsudevakathāruciḥ
syān mahatsevayā viprāḥ puṇyatīrthaniṣevaṇāt
śṛṇvatāṃ svakathāḥ kṛṣṇaḥ puṇyaśravaṇakīrtanaḥ
hṛdyantaḥstho hy abhadrāṇi vidhunoti suhṛtsatām
naṣṭaprāyeṣvabhadreṣu nityaṃ bhāgavatasevayā
bhagavatyuttamaśloke bhaktirbhavati naiṣṭhikī
tadā rajastamobhāvāḥ kāmalobhādayaśca ye
ceta etair anāviddhaṃ sthitaṃ sattve prasīdati
evaṃ prasannamanaso bhagavadbhaktiyogataḥ
bhagavattattvavijñānaṃ muktasaṅgasya jāyate
bhidyate hṛdayagranthiśchidyante sarvasaṃśayāḥ
kṣīyante cāsya karmāṇi dṛṣṭa evātmanīśvare
ato vai kavayo nityaṃ bhaktiṃ paramayā mudā
vāsudeve bhagavati kurvantyātmaprasādanīm
sattvaṃ rajastama iti prakṛterguṇāstair yuktaḥ paramapuruṣa eka ihāsya dhatte
sthityādaye hariviriñcihareti saṃjñāḥ śreyāṃsi tatra khalu sattvatanor nṝṇāṃ syuḥ
pārthivād dāruṇo dhūmas tasmād agnistrayīmayaḥ
tamasastu rajastasmāt sattvaṃ yadbrahmadarśanam
bhejire munayo 'thāgre bhagavantam adhokṣajam
sattvaṃ viśuddhaṃ kṣemāya kalpante ye 'nu tān iha
mumukṣavo ghorarūpān hitvā bhūtapatīn atha
nārāyaṇakalāḥ śāntā bhajanti hy anasūyavaḥ
rajastamaḥprakṛtayaḥ samaśīlā bhajanti vai
pitṛbhūtaprajeśādīn śriyaiśvaryaprajepsavaḥ
vāsudevaparā vedā vāsudevaparā makhāḥ
vāsudevaparā yogo vāsudevaparāḥ kriyāḥ
vāsudevaparaṃ jñānaṃ vāsudevaparaṃ tapaḥ
vāsudevaparo dharmo vāsudevaparā gatiḥ
sa evedaṃ sasarjāgre bhagavān ātmamāyayā
sadasadrūpayā cāsau guṇamayāguṇo vibhuḥ
tayā vilasiteṣv eṣu guṇeṣu guṇavān iva
antaḥpraviṣṭa ābhāti vijñānena vijṛmbhitaḥ
yathā hy avahito vahnirdāruṣvekaḥ svayoniṣu
nāneva bhāti viśvātmā bhūteṣu ca tathā pumān
asau guṇamayair bhāvair bhūtasūkṣmendriyātmabhiḥ
svanirmiteṣu nirviṣṭo bhuṅkte bhūteṣu tadguṇān
bhāvayaty eṣa sattvena lokān vai lokabhāvanaḥ
līlāvatārānurato devatiryaṅnarādiṣu
sūta uvāca
jagṛhe pauruṣaṃ rūpaṃ bhagavān mahadādibhiḥ
sambhūtaṃ ṣoḍaśakalam ādau lokasisṛkṣayā
yasyāmbhasi śayānasya yoganidrāṃ vitanvataḥ
nābhihradāmbujādāsīdbrahmā viśvasṛjāṃ patiḥ
yasyāvayavasaṃsthānaiḥ kalpito lokavistaraḥ
tadvai bhagavato rūpaṃ viśuddhaṃ sattvam ūrjitam
paśyantyado rūpam adabhracakṣuṣā sahasrapādorubhujānanādbhutam
sahasramūrdhaśravaṇākṣināsikaṃ sahasramaulyambarakuṇḍalollasat
etan nānāvatārāṇāṃ nidhānaṃ bījam avyayam
yasyāṃśāṃśena sṛjyante devatiryaṅnarādayaḥ
sa eva prathamaṃ devaḥ kaumāraṃ sargam āśritaḥ
cacāra duścaraṃ brahmā brahmacaryam akhaṇḍitam
dvitīyaṃ tu bhavāyāsya rasātalagatāṃ mahīm
uddhariṣyann upādatta yajñeśaḥ saukaraṃ vapuḥ
tṛtīyam ṛṣisargaṃ vai devarṣitvam upetya saḥ
tantraṃ sātvatam ācaṣṭa naiṣkarmyaṃ karmaṇāṃ yataḥ
turye dharmakalāsarge naranārāyaṇāv ṛṣī
bhūtvātmopaśamopetam akarod duścaraṃ tapaḥ
pañcamaḥ kapilo nāma siddheśaḥ kālaviplutam
provācāsuraye sāṃkhyaṃ tattvagrāmavinirṇayam
ṣaṣṭham atrerapatyatvaṃ vṛtaḥ prāpto 'nasūyayā
ānvīkṣikīm alarkāya prahlādādibhya ūcivān
tataḥ saptama ākūtyāṃ ruceryajño 'bhyajāyata
sa yāmādyaiḥ suragaṇairapāt svāyambhuvāntaram
aṣṭame merudevyāṃ tu nābherjāta urukramaḥ
darśayan vartma dhīrāṇāṃ sarvāśramanamaskṛtam
ṛṣibhiryācito bheje navamaṃ pārthivaṃ vapuḥ
dugdhemām oṣadhīr viprās tenāyaṃ sa uśattamaḥ
rūpaṃ sa jagṛhe mātsyaṃ cākṣuṣodadhisamplave
nāvyāropya mahīmayyām apādvaivasvataṃ manum
surāsurāṇām udadhiṃ mathnatāṃ mandarācalam
dadhre kamaṭharūpeṇa pṛṣṭha ekādaśe vibhuḥ
dhānvantaraṃ dvādaśamaṃ trayodaśamam eva ca
apāyayat surān anyān mohinyā mohayan striyā
caturdaśaṃ nārasiṃhaṃ bibhrad daityendram ūrjitam
dadāra karajair ūrāv erakāṃ kaṭakṛdyathā
pañcadaśaṃ vāmanakaṃ kṛtvāgādadhvaraṃ baleḥ
padatrayaṃ yācamānaḥ pratyāditsus tripiṣṭapam
avatāre ṣoḍaśame paśyan brahmadruho nṛpān
triḥsaptakṛtvaḥ kupito niḥkṣatrām akaron mahīm
tataḥ saptadaśe jātaḥ satyavatyāṃ parāśarāt
cakre vedataroḥ śākhā dṛṣṭvā puṃso 'lpamedhasaḥ
naradevatvam āpannaḥ surakāryacikīrṣayā
samudranigrahādīni cakre vīryāṇyataḥ param
ekonaviṃśe viṃśatime vṛṣṇiṣu prāpya janmanī
rāmakṛṣṇāv iti bhuvo bhagavān aharadbharam
tataḥ kalau sampravṛtte sammohāya suradviṣām
buddho nāmnāñjanasutaḥ kīkaṭeṣu bhaviṣyati
athāsau yugasaṃdhyāyāṃ dasyuprāyeṣu rājasu
janitā viṣṇuyaśaso nāmnā kalkirjagatpatiḥ
avatārā hy asaṃkhyeyā hareḥ sattvanidherdvijāḥ
yathāvidāsinaḥ kulyāḥ sarasaḥ syuḥ sahasraśaḥ
ṛṣayo manavo devā manuputrā mahaujasaḥ
kalāḥ sarve harereva saprajāpatayaḥ smṛtāḥ
ete cāṃśakalāḥ puṃsaḥ kṛṣṇastu bhagavān svayam
indrārivyākulaṃ lokaṃ mṛḍayanti yuge yuge
janma guhyaṃ bhagavato ya etat prayato naraḥ
sāyaṃ prātargṛṇan bhaktyā duḥkhagrāmādvimucyate
etadrūpaṃ bhagavato hy arūpasya cidātmanaḥ
māyāguṇair viracitaṃ mahadādibhirātmani
yathā nabhasi meghaugho reṇurvā pārthivo 'nile
evaṃ draṣṭari dṛśyatvam āropitam abuddhibhiḥ
ataḥ paraṃ yadavyaktam avyūḍhaguṇabṛṃhitam
adṛṣṭāśrutavastutvāt sa jīvo yat punarbhavaḥ
yatreme sadasadrūpe pratiṣiddhe svasaṃvidā
avidyayātmani kṛte iti tadbrahmadarśanam
yadyeṣoparatā devī māyā vaiśāradī matiḥ
sampanna eveti vidurmahimni sve mahīyate
evaṃ ca janmāni karmāṇi hy akartur ajanasya ca
varṇayanti sma kavayo vedaguhyāni hṛtpateḥ
sa vā idaṃ viśvam amoghalīlaḥ sṛjaty avaty atti na sajjate 'smin
bhūteṣu cāntarhita ātmatantraḥ ṣāḍvargikaṃ jighrati ṣaḍguṇeśaḥ
na cāsya kaścin nipuṇena dhātur avaiti jantuḥ kumanīṣa ūtīḥ
nāmāni rūpāṇi manovacobhiḥ saṃtanvato naṭacaryām ivājñaḥ
sa veda dhātuḥ padavīṃ parasya durantavīryasya rathāṅgapāṇeḥ
yo 'māyayā saṃtatayānuvṛttyā bhajeta tatpādasarojagandham
atheha dhanyā bhagavanta itthaṃ yadvāsudeve 'khilalokanāthe
kurvanti sarvātmakam ātmabhāvaṃ na yatra bhūyaḥ parivarta ugraḥ
idaṃ bhāgavataṃ nāma purāṇaṃ brahmasaṃmitam
uttamaślokacaritaṃ cakāra bhagavān ṛṣiḥ
niḥśreyasāya lokasya dhanyaṃ svastyayanaṃ mahat
tadidaṃ grāhayāmāsa sutam ātmavatāṃ varam
sarvavedetihāsānāṃ sāraṃ sāraṃ samuddhṛtam
sa tu saṃśrāvayāmāsa mahārājaṃ parīkṣitam
prāyopaviṣṭaṃ gaṅgāyāṃ parītaṃ paramarṣibhiḥ
kṛṣṇe svadhāmopagate dharmajñānādibhiḥ saha
kalau naṣṭadṛśām eṣa purāṇārko 'dhunoditaḥ
tatra kīrtayato viprā viprarṣer bhūritejasaḥ
ahaṃ cādhyagamaṃ tatra niviṣṭastadanugrahāt
so 'haṃ vaḥ śrāvayiṣyāmi yathādhītaṃ yathāmati
vyāsa uvāca
iti bruvāṇaṃ saṃstūya munīnāṃ dīrghasattriṇām
vṛddhaḥ kulapatiḥ sūtaṃ bahvṛcaḥ śaunako 'bravīt
śaunaka uvāca
sūta sūta mahābhāga vada no vadatāṃ vara
kathāṃ bhāgavatīṃ puṇyāṃ yadāha bhagavāñ chukaḥ
kasmin yuge pravṛtteyaṃ sthāne vā kena hetunā
kutaḥ saṃcoditaḥ kṛṣṇaḥ kṛtavān saṃhitāṃ muniḥ
tasya putro mahāyogī samadṛṅ nirvikalpakaḥ
ekāntamatirunnidro gūḍho mūḍha iveyate
dṛṣṭvānuyāntam ṛṣim ātmajam apyanagnaṃ devyo hriyā paridadhurna sutasya citram
tadvīkṣya pṛcchati munau jagadustavāsti strīpumbhidā na tu sutasya viviktadṛṣṭeḥ
katham ālakṣitaḥ pauraiḥ samprāptaḥ kurujāṅgalān
unmattamūkajaḍavadvicaran gajasāhvaye
kathaṃ vā pāṇḍaveyasya rājarṣermuninā saha
saṃvādaḥ samabhūt tāta yatraiṣā sātvatī śrutiḥ
sa godohanamātraṃ hi gṛheṣu gṛhamedhinām
avekṣate mahābhāgas tīrthīkurvaṃs tadāśramam
abhimanyusutaṃ sūta prāhurbhāgavatottamam
tasya janma mahāścaryaṃ karmāṇi ca gṛṇīhi naḥ
sa samrāṭ kasya vā hetoḥ pāṇḍūnāṃ mānavardhanaḥ
prāyopaviṣṭo gaṅgāyām anādṛtyādhirāṭ śriyam
namanti yatpādaniketam ātmanaḥ śivāya hānīya dhanāni śatravaḥ
kathaṃ sa vīraḥ śriyam aṅga dustyajāṃ yuvaiṣatotsraṣṭum aho sahāsubhiḥ
śivāya lokasya bhavāya bhūtaye ya uttamaślokaparāyaṇā janāḥ
jīvanti nātmārtham asau parāśrayaṃ mumoca nirvidya kutaḥ kalevaram
tat sarvaṃ naḥ samācakṣva pṛṣṭo yadiha kiṃcana
manye tvāṃ viṣaye vācāṃ snātam anyatra chāndasāt
sūta uvāca
dvāpare samanuprāpte tṛtīye yugaparyaye
jātaḥ parāśarādyogī vāsavyāṃ kalayā hareḥ
sa kadācit sarasvatyā upaspṛśya jalaṃ śuciḥ
vivikta eka āsīna udite ravimaṇḍale
parāvarajñaḥ sa ṛṣiḥ kālenāvyaktaraṃhasā
yugadharmavyatikaraṃ prāptaṃ bhuvi yuge yuge
bhautikānāṃ ca bhāvānāṃ śaktihrāsaṃ ca tatkṛtam
aśraddadhānān niḥsattvān durmedhān hrasitāyuṣaḥ
durbhagāṃśca janān vīkṣya munirdivyena cakṣuṣā
sarvavarṇāśramāṇāṃ yad dadhyau hitam amoghadṛk
cāturhotraṃ karma śuddhaṃ prajānāṃ vīkṣya vaidikam
vyadadhādyajñasaṃtatyai vedam ekaṃ caturvidham
ṛgyajuḥsāmātharvākhyā vedāś catvāra uddhṛtāḥ
itihāsapurāṇaṃ ca pañcamo veda ucyate
tatrargvedadharaḥ pailaḥ sāmago jaiminiḥ kaviḥ
vaiśampāyana evaiko niṣṇāto yajuṣām uta
atharvāṅgirasām āsīt sumanturdāruṇo muniḥ
itihāsapurāṇānāṃ pitā me romaharṣaṇaḥ
ta eta ṛṣayo vedaṃ svaṃ svaṃ vyasyann anekadhā
śiṣyaiḥ praśiṣyaistacchiṣyairvedāste śākhino 'bhavan
ta eva vedā durmedhairdhāryante puruṣairyathā
evaṃ cakāra bhagavān vyāsaḥ kṛpaṇavatsalaḥ
strīśūdradvijabandhūnāṃ trayī na śrutigocarā
karmaśreyasi mūḍhānāṃ śreya evaṃ bhavediha
iti bhāratam ākhyānaṃ kṛpayā muninā kṛtam
evaṃ pravṛttasya sadā bhūtānāṃ śreyasi dvijāḥ
sarvātmakenāpi yadā nātuṣyaddhṛdayaṃ tataḥ
nātiprasīdaddhṛdayaḥ sarasvatyāstaṭe śucau
vitarkayan viviktastha idaṃ covāca dharmavit
dhṛtavratena hi mayā chandāṃsi guravo 'gnayaḥ
mānitā nirvyalīkena gṛhītaṃ cānuśāsanam
bhāratavyapadeśena hy āmnāyārthaśca pradarśitaḥ
dṛśyate yatra dharmādi strīśūdrādibhirapyuta
tathāpi bata me daihyo hy ātmā caivātmanā vibhuḥ
asaṃpanna ivābhāti brahmavarcasya sattamaḥ
kiṃ vā bhāgavatā dharmā na prāyeṇa nirūpitāḥ
priyāḥ paramahaṃsānāṃ ta eva hy acyutapriyāḥ
tasyaivaṃ khilam ātmānaṃ manyamānasya khidyataḥ
kṛṣṇasya nārado 'bhyāgād āśramaṃ prāg udāhṛtam
tam abhijñāya sahasā pratyutthāyāgataṃ muniḥ
pūjayāmāsa vidhivan nāradaṃ surapūjitam
sūta uvāca
atha taṃ sukham āsīna upāsīnaṃ bṛhacchravāḥ
devarṣiḥ prāha viprarṣiṃ vīṇāpāṇiḥ smayann iva
nārada uvāca
pārāśarya mahābhāga bhavataḥ kaccid ātmanā
parituṣyati śārīra ātmā mānasa eva vā
jijñāsitaṃ susampannam api te mahadadbhutam
kṛtavān bhārataṃ yastvaṃ sarvārthaparibṛṃhitam
jijñāsitam adhītaṃ ca brahma yat tat sanātanam
tathāpi śocasyātmānam akṛtārtha iva prabho
vyāsa uvāca
astyeva me sarvam idaṃ tvayoktaṃ tathāpi nātmā parituṣyate me
tanmūlam avyaktam agādhabodhaṃ pṛcchāmahe tvātmabhavātmabhūtam
sa vai bhavān veda samastaguhyam upāsito yat puruṣaḥ purāṇaḥ
parāvareśo manasaiva viśvaṃ sṛjatyavatyatti guṇairasaṅgaḥ
tvaṃ paryaṭann arka iva trilokīm antaścaro vāyurivātmasākṣī
parāvare brahmaṇi dharmato vrataiḥ snātasya me nyūnam alaṃ vicakṣva
śrīnārada uvāca
bhavatānuditaprāyaṃ yaśo bhagavato 'malam
yenaivāsau na tuṣyeta manye taddarśanaṃ khilam
yathā dharmādayaścārthā munivaryānukīrtitāḥ
na tathā vāsudevasya mahimā hy anuvarṇitaḥ
na yad vacaś citrapadaṃ hareryaśo jagatpavitraṃ pragṛṇīta karhicit
tadvāyasaṃ tīrtham uśanti mānasā na yatra haṃsā niramanty uśikkṣayāḥ
tadvāgvisargo janatāghaviplavo yasmin pratiślokam abaddhavatyapi
nāmānyanantasya yaśo 'ṅkitāni yat śṛṇvanti gāyanti gṛṇanti sādhavaḥ
naiṣkarmyam apyacyutabhāvavarjitaṃ na śobhate jñānam alaṃ nirañjanam
kutaḥ punaḥ śaśvadabhadram īśvare na cārpitaṃ karma yadapyakāraṇam
atho mahābhāga bhavān amoghadṛk śuciśravāḥ satyarato dhṛtavrataḥ
urukramasyākhilabandhamuktaye samādhinānusmara tadviceṣṭitam
tato 'nyathā kiṃcana yadvivakṣataḥ pṛthag dṛśastatkṛtarūpanāmabhiḥ
na karhicit kvāpi ca duḥsthitā matir labheta vātāhatanaurivāspadam
jugupsitaṃ dharmakṛte 'nuśāsataḥ svabhāvaraktasya mahān vyatikramaḥ
yadvākyato dharma itītaraḥ sthito na manyate tasya nivāraṇaṃ janaḥ
vicakṣaṇo 'syārhati vedituṃ vibhor anantapārasya nivṛttitaḥ sukham
pravartamānasya guṇairanātmanas tato bhavān darśaya ceṣṭitaṃ vibhoḥ
tyaktvā svadharmaṃ caraṇāmbujaṃ harer bhajann apakvo 'tha patet tato yadi
yatra kva vābhadram abhūdamuṣya kiṃ ko vārtha āpto 'bhajatāṃ svadharmataḥ
tasyaiva hetoḥ prayateta kovido na labhyate yadbhramatām uparyadhaḥ
tal labhyate duḥkhavadanyataḥ sukhaṃ kālena sarvatra gabhīraraṃhasā
na vai jano jātu kathaṃcanāvrajen mukundasevyanyavad aṅga saṃsṛtim
smaran mukundāṅghryupagūhanaṃ punar vihātum icchen na rasagraho janaḥ
idaṃ hi viśvaṃ bhagavān ivetaro yato jagatsthānanirodhasambhavāḥ
taddhi svayaṃ veda bhavāṃstathāpi te prādeśamātraṃ bhavataḥ pradarśitam
tvam ātmanātmānam avehy amoghadṛk parasya puṃsaḥ paramātmanaḥ kalām
ajaṃ prajātaṃ jagataḥ śivāya tan mahānubhāvābhyudayo 'dhigaṇyatām
idaṃ hi puṃsastapasaḥ śrutasya vā sviṣṭasya sūktasya ca buddhidattayoḥ
avicyuto 'rthaḥ kavibhirnirūpito yaduttamaślokaguṇānuvarṇanam
ahaṃ purātītabhave 'bhavaṃ mune dāsyāstu kasyāścana vedavādinām
nirūpito bālaka eva yogināṃ śuśrūṣaṇe prāvṛṣi nirvivikṣatām
te mayyapetākhilacāpale 'rbhake dānte 'dhṛtakrīḍanake 'nuvartini
cakruḥ kṛpāṃ yadyapi tulyadarśanāḥ śuśrūṣamāṇe munayo 'lpabhāṣiṇi
ucchiṣṭalepān anumodito dvijaiḥ sakṛt sma bhuñje tadapāstakilbiṣaḥ
evaṃ pravṛttasya viśuddhacetasas taddharma evātmaruciḥ prajāyate
tatrānvahaṃ kṛṣṇakathāḥ pragāyatām anugraheṇāśṛṇavaṃ manoharāḥ
tāḥ śraddhayā me 'nupadaṃ viśṛṇvataḥ priyaśravasyaṅga mamābhavadruciḥ
tasmiṃstadā labdharucermahāmate priyaśravasyaskhalitā matirmama
yayāham etat sadasat svamāyayā paśye mayi brahmaṇi kalpitaṃ pare
itthaṃ śaratprāvṛṣikāv ṛtū harer viśṛṇvato me 'nusavaṃ yaśo 'malam
saṃkīrtyamānaṃ munibhirmahātmabhir bhaktiḥ pravṛttātmarajastamo'pahā
tasyaivaṃ me 'nuraktasya praśritasya hatainasaḥ
śraddadhānasya bālasya dāntasyānucarasya ca
jñānaṃ guhyatamaṃ yat tat sākṣādbhagavatoditam
anvavocan gamiṣyantaḥ kṛpayā dīnavatsalāḥ
yenaivāhaṃ bhagavato vāsudevasya vedhasaḥ
māyānubhāvam avidaṃ yena gacchanti tatpadam
etat saṃsūcitaṃ brahmaṃstāpatrayacikitsitam
yadīśvare bhagavati karma brahmaṇi bhāvitam
āmayo yaśca bhūtānāṃ jāyate yena suvrata
tadeva hy āmayaṃ dravyaṃ na punāti cikitsitam
evaṃ nṛṇāṃ kriyāyogāḥ sarve saṃsṛtihetavaḥ
ta evātmavināśāya kalpante kalpitāḥ pare
yadatra kriyate karma bhagavatparitoṣaṇam
jñānaṃ yat tadadhīnaṃ hi bhaktiyogasamanvitam
kurvāṇā yatra karmāṇi bhagavacchikṣayāsakṛt
gṛṇanti guṇanāmāni kṛṣṇasyānusmaranti ca
oṃ namo bhagavate tubhyaṃ vāsudevāya dhīmahi
pradyumnāyāniruddhāya namaḥ saṃkarṣaṇāya ca
iti mūrtyabhidhānena mantramūrtim amūrtikam
yajate yajñapuruṣaṃ sa samyag darśanaḥ pumān
imaṃ svanigamaṃ brahmann avetya madanuṣṭhitam
adān me jñānam aiśvaryaṃ svasmin bhāvaṃ ca keśavaḥ
tvam apyadabhraśruta viśrutaṃ vibhoḥ samāpyate yena vidāṃ bubhutsitam
prākhyāhi duḥkhairmuhurarditātmanāṃ saṃkleśanirvāṇam uśanti nānyathā
sūta uvāca
evaṃ niśamya bhagavān devarṣerjanma karma ca
bhūyaḥ papraccha taṃ brahman vyāsaḥ satyavatīsutaḥ
vyāsa uvāca
bhikṣubhirvipravasite vijñānādeṣṭṛbhistava
vartamāno vayasyādye tataḥ kim akarodbhavān
svāyambhuva kayā vṛttyā vartitaṃ te paraṃ vayaḥ
kathaṃ cedam udasrākṣīḥ kāle prāpte kalevaram
prākkalpaviṣayām etāṃ smṛtiṃ te munisattama
na hy eṣa vyavadhāt kāla eṣa sarvanirākṛtiḥ
nārada uvāca
bhikṣubhirvipravasite vijñānādeṣṭṛbhirmama
vartamāno vayasyādye tata etad akāraṣam
ekātmajā me jananī yoṣin mūḍhā ca kiṃkarī
mayyātmaje 'nanyagatau cakre snehānubandhanam
sāsvatantrā na kalpāsīdyogakṣemaṃ mamecchatī
īśasya hi vaśe loko yoṣā dārumayī yathā
ahaṃ ca tadbrahmakule ūṣivāṃs tadupekṣayā
digdeśakālāvyutpanno bālakaḥ pañcahāyanaḥ
ekadā nirgatāṃ gehād duhantīṃ niśi gāṃ pathi
sarpo 'daśat padā spṛṣṭaḥ kṛpaṇāṃ kālacoditaḥ
tadā tadaham īśasya bhaktānāṃ śam abhīpsataḥ
anugrahaṃ manyamānaḥ prātiṣṭhaṃ diśam uttarām
sphītāñ janapadāṃstatra puragrāmavrajākarān
kheṭakharvaṭavāṭīśca vanānyupavanāni ca
citradhātuvicitrādrīn ibhabhagnabhujadrumān
jalāśayāñchivajalān nalinīḥ surasevitāḥ
citrasvanaiḥ pattrarathair vibhramadbhramaraśriyaḥ
nalaveṇuśarastanba kuśakīcakagahvaram
eka evātiyāto 'ham adrākṣaṃ vipinaṃ mahat
ghoraṃ pratibhayākāraṃ vyālolūkaśivājiram
pariśrāntendriyātmāhaṃ tṛṭparīto bubhukṣitaḥ
snātvā pītvā hrade nadyā upaspṛṣṭo gataśramaḥ
tasmin nirmanuje 'raṇye pippalopastha āśritaḥ
ātmanātmānam ātmasthaṃ yathāśrutam acintayam
dhyāyataścaraṇāmbhojaṃ bhāvanirjitacetasā
autkaṇṭhyāśrukalākṣasya hṛdyāsīn me śanairhariḥ
premātibharanirbhinnaḥ pulakāṅgo 'tinirvṛtaḥ
ānandasamplave līno nāpaśyam ubhayaṃ mune
rūpaṃ bhagavato yat tan manaḥkāntaṃ śucāpaham
apaśyan sahasottasthe vaiklavyād durmanā iva
didṛkṣustadahaṃ bhūyaḥ praṇidhāya mano hṛdi
vīkṣamāṇo 'pi nāpaśyam avitṛpta ivāturaḥ
evaṃ yatantaṃ vijane mām āhāgocaro girām
gambhīraślakṣṇayā vācā śucaḥ praśamayann iva
hantāsmiñ janmani bhavān mā māṃ draṣṭum ihārhati
avipakvakaṣāyāṇāṃ durdarśo 'haṃ kuyoginām
sakṛdyaddarśitaṃ rūpam etat kāmāya te 'nagha
matkāmaḥ śanakaiḥ sādhu sarvān muñcati hṛcchayān
satsevayādīrghayāpi jātā mayi dṛḍhā matiḥ
hitvāvadyam imaṃ lokaṃ gantā majjanatām asi
matirmayi nibaddheyaṃ na vipadyeta karhicit
prajāsarganirodhe 'pi smṛtiśca madanugrahāt
etāvad uktvopararāma tan mahad bhūtaṃ nabholiṅgam aliṅgam īśvaram
ahaṃ ca tasmai mahatāṃ mahīyase śīrṣṇāvanāmaṃ vidadhe 'nukampitaḥ
nāmānyanantasya hatatrapaḥ paṭhan guhyāni bhadrāṇi kṛtāni ca smaran
gāṃ paryaṭaṃstuṣṭamanā gataspṛhaḥ kālaṃ pratīkṣan vimado vimatsaraḥ
evaṃ kṛṣṇamaterbrahman nāsaktasyāmalātmanaḥ
kālaḥ prādurabhūt kāle taḍit saudāmanī yathā
prayujyamāne mayi tāṃ śuddhāṃ bhāgavatīṃ tanum
ārabdhakarmanirvāṇo nyapatat pāñcabhautikaḥ
kalpānta idam ādāya śayāne 'mbhasyudanvataḥ
śiśayiṣor anuprāṇaṃ viviśe 'ntarahaṃ vibhoḥ
sahasrayugaparyante utthāyedaṃ sisṛkṣataḥ
marīcimiśrā ṛṣayaḥ prāṇebhyo 'haṃ ca jajñire
antarbahiśca lokāṃs trīn paryemyaskanditavrataḥ
anugrahān mahāviṣṇoravighātagatiḥ kvacit
devadattām imāṃ vīṇāṃ svarabrahmavibhūṣitām
mūrchayitvā harikathāṃ gāyamānaścarāmyaham
pragāyataḥ svavīryāṇi tīrthapādaḥ priyaśravāḥ
āhūta iva me śīghraṃ darśanaṃ yāti cetasi
etaddhyāturacittānāṃ mātrāsparśecchayā muhuḥ
bhavasindhuplavo dṛṣṭo haricaryānuvarṇanam
yamādibhiryogapathaiḥ kāmalobhahato muhuḥ
mukundasevayā yadvat tathātmāddhā na śāmyati
sarvaṃ tadidam ākhyātaṃ yat pṛṣṭo 'haṃ tvayānagha
janmakarmarahasyaṃ me bhavataścātmatoṣaṇam
sūta uvāca
evaṃ sambhāṣya bhagavān nārado vāsavīsutam
āmantrya vīṇāṃ raṇayan yayau yādṛcchiko muniḥ
aho devarṣirdhanyo 'yaṃ yatkīrtiṃ śārṅgadhanvanaḥ
gāyan mādyann idaṃ tantryā ramayatyāturaṃ jagat
śaunaka uvāca
nirgate nārade sūta bhagavān bādarāyaṇaḥ
śrutavāṃstadabhipretaṃ tataḥ kim akarodvibhuḥ
sūta uvāca
brahmanadyāṃ sarasvatyām āśramaḥ paścime taṭe
śamyāprāsa iti prokta ṛṣīṇāṃ sattravardhanaḥ
tasmin sva āśrame vyāso badarīṣaṇḍamaṇḍite
āsīno 'pa upaspṛśya praṇidadhyau manaḥ svayam
bhaktiyogena manasi samyak praṇihite 'male
apaśyat puruṣaṃ pūrṇaṃ māyāṃ ca tadapāśrayam
yayā saṃmohito jīva ātmānaṃ triguṇātmakam
paro 'pi manute 'narthaṃ tatkṛtaṃ cābhipadyate
anarthopaśamaṃ sākṣādbhaktiyogam adhokṣaje
lokasyājānato vidvāṃścakre sātvatasaṃhitām
yasyāṃ vai śrūyamāṇāyāṃ kṛṣṇe paramapūruṣe
bhaktirutpadyate puṃsaḥ śokamohabhayāpahā
sa saṃhitāṃ bhāgavatīṃ kṛtvānukramya cātmajam
śukam adhyāpayāmāsa nivṛttinirataṃ muniḥ
śaunaka uvāca
sa vai nivṛttinirataḥ sarvatropekṣako muniḥ
kasya vā bṛhatīm etām ātmārāmaḥ samabhyasat
sūta uvāca
ātmārāmāśca munayo nirgranthā apyurukrame
kurvantyahaitukīṃ bhaktim itthambhūtaguṇo hariḥ
harerguṇākṣiptamatirbhagavān bādarāyaṇiḥ
adhyagān mahadākhyānaṃ nityaṃ viṣṇujanapriyaḥ
parīkṣito 'tha rājarṣerjanmakarmavilāpanam
saṃsthāṃ ca pāṇḍuputrāṇāṃ vakṣye kṛṣṇakathodayam
yadā mṛdhe kauravasṛñjayānāṃ vīreṣvatho vīragatiṃ gateṣu
vṛkodarāviddhagadābhimarśa bhagnorudaṇḍe dhṛtarāṣṭraputre
bhartuḥ priyaṃ drauṇiriti sma paśyan kṛṣṇāsutānāṃ svapatāṃ śirāṃsi
upāharadvipriyam eva tasya jugupsitaṃ karma vigarhayanti
mātā śiśūnāṃ nidhanaṃ sutānāṃ niśamya ghoraṃ paritapyamānā
tadārudad bāṣpakalākulākṣī tāṃ sāntvayann āha kirīṭamālī
tadā śucaste pramṛjāmi bhadre yadbrahmabandhoḥ śira ātatāyinaḥ
gāṇḍīvamuktairviśikhair upāhare tvākramya yat snāsyasi dagdhaputrā
iti priyāṃ valguvicitrajalpaiḥ sa sāntvayitvācyutamitrasūtaḥ
anvādravad daṃśita ugradhanvā kapidhvajo guruputraṃ rathena
tam āpatantaṃ sa vilakṣya dūrāt kumārahodvignamanā rathena
parādravat prāṇaparīpsururvyāṃ yāvadgamaṃ rudrabhayādyathā kaḥ
yadāśaraṇam ātmānam aikṣata śrāntavājinam
astraṃ brahmaśiro mene ātmatrāṇaṃ dvijātmajaḥ
athopaspṛśya salilaṃ saṃdadhe tat samāhitaḥ
ajānann api saṃhāraṃ prāṇakṛcchra upasthite
tataḥ prāduṣkṛtaṃ tejaḥ pracaṇḍaṃ sarvatodiśam
prāṇāpadam abhiprekṣya viṣṇuṃ jiṣṇuruvāca ha
arjuna uvāca
kṛṣṇa kṛṣṇa mahābāho bhaktānām abhayaṃkara
tvam eko dahyamānānām apavargo 'si saṃsṛteḥ
tvam ādyaḥ puruṣaḥ sākṣādīśvaraḥ prakṛteḥ paraḥ
māyāṃ vyudasya cicchaktyā kaivalye sthita ātmani
sa eva jīvalokasya māyāmohitacetasaḥ
vidhatse svena vīryeṇa śreyo dharmādilakṣaṇam
tathāyaṃ cāvatāraste bhuvo bhārajihīrṣayā
svānāṃ cānanyabhāvānām anudhyānāya cāsakṛt
kim idaṃ svit kuto veti devadeva na vedmyaham
sarvato mukham āyāti tejaḥ paramadāruṇam
śrībhagavān uvāca
vetthedaṃ droṇaputrasya brāhmam astraṃ pradarśitam
naivāsau veda saṃhāraṃ prāṇabādha upasthite
na hy asyānyatamaṃ kiṃcid astraṃ pratyavakarśanam
jahy astrateja unnaddham astrajño hy astratejasā
sūta uvāca
śrutvā bhagavatā proktaṃ phālgunaḥ paravīrahā
spṛṣṭvāpastaṃ parikramya brāhmaṃ brāhmāstraṃ saṃdadhe
saṃhatyānyonyam ubhayostejasī śarasaṃvṛte
āvṛtya rodasī khaṃ ca vavṛdhāte 'rkavahnivat
dṛṣṭvāstratejastu tayos trīṃ lokān pradahan mahat
dahyamānāḥ prajāḥ sarvāḥ sāṃvartakam amaṃsata
prajopadravam ālakṣya lokavyatikaraṃ ca tam
mataṃ ca vāsudevasya saṃjahārārjuno dvayam
tata āsādya tarasā dāruṇaṃ gautamīsutam
babandhāmarṣatāmrākṣaḥ paśuṃ raśanayā yathā
śibirāya ninīṣantaṃ rajjvā baddhvā ripuṃ balāt
prāhārjunaṃ prakupito bhagavān ambujekṣaṇaḥ
mainaṃ pārthārhasi trātuṃ brahmabandhum imaṃ jahi
yo 'sāv anāgasaḥ suptān avadhīn niśi bālakān
mattaṃ pramattam unmattaṃ suptaṃ bālaṃ striyaṃ jaḍam
prapannaṃ virathaṃ bhītaṃ na ripuṃ hanti dharmavit
svaprāṇān yaḥ paraprāṇaiḥ prapuṣṇātyaghṛṇaḥ khalaḥ
tadvadhastasya hi śreyo yad doṣād yātyadhaḥ pumān
pratiśrutaṃ ca bhavatā pāñcālyai śṛṇvato mama
āhariṣye śirastasya yaste mānini putrahā
tadasau vadhyatāṃ pāpa ātatāyyātmabandhuhā
bhartuśca vipriyaṃ vīra kṛtavān kulapāṃsanaḥ
sūta uvāca
evaṃ parīkṣatā dharmaṃ pārthaḥ kṛṣṇena coditaḥ
naicchaddhantuṃ gurusutaṃ yadyapyātmahanaṃ mahān
athopetya svaśibiraṃ govindapriyasārathiḥ
nyavedayat taṃ priyāyai śocantyā ātmajān hatān
tathāhṛtaṃ paśuvat pāśabaddham avāṅmukhaṃ karmajugupsitena
nirīkṣya kṛṣṇāpakṛtaṃ guroḥ sutaṃ vāmasvabhāvā kṛpayā nanāma ca
uvāca cāsahanty asya bandhanānayanaṃ satī
mucyatāṃ mucyatām eṣa brāhmaṇo nitarāṃ guruḥ
sarahasyo dhanurvedaḥ savisargopasaṃyamaḥ
astragrāmaśca bhavatā śikṣito yadanugrahāt
sa eṣa bhagavān droṇaḥ prajārūpeṇa vartate
tasyātmano 'rdhaṃ patnyāste nānvagādvīrasūḥ kṛpī
taddharmajña mahābhāga bhavadbhirgauravaṃ kulam
vṛjinaṃ nārhati prāptuṃ pūjyaṃ vandyam abhīkṣṇaśaḥ
mā rodīd asya jananī gautamī patidevatā
yathāhaṃ mṛtavatsārtā rodimyaśrumukhī muhuḥ
yaiḥ kopitaṃ brahmakulaṃ rājanyairajitātmabhiḥ
tat kulaṃ pradahatyāśu sānubandhaṃ śucārpitam
sūta uvāca
dharmyaṃ nyāyyaṃ sakaruṇaṃ nirvyalīkaṃ samaṃ mahat
rājā dharmasuto rājñyāḥpratyanandadvaco dvijāḥ
nakulaḥ sahadevaśca yuyudhāno dhanaṃjayaḥ
bhagavān devakīputro ye cānye yāśca yoṣitaḥ
tatrāhāmarṣito bhīmastasya śreyān vadhaḥ smṛtaḥ
na bharturnātmanaścārthe yo 'han suptān śiśūn vṛthā
niśamya bhīmagaditaṃ draupadyāśca caturbhujaḥ
ālokya vadanaṃ sakhyur idam āha hasann iva
śrībhagavān uvāca
brahmabandhurna hantavya ātatāyī vadhārhaṇaḥ
mayaivobhayam āmnātaṃ paripāhy anuśāsanam
kuru pratiśrutaṃ satyaṃ yat tat sāntvayatā priyām
priyaṃ ca bhīmasenasya pāñcālyā mahyam eva ca
sūta uvāca
arjunaḥ sahasājñāya harerhārdam athāsinā
maṇiṃ jahāra mūrdhanyaṃ dvijasya sahamūrdhajam
vimucya raśanābaddhaṃ bālahatyāhataprabham
tejasā maṇinā hīnaṃ śibirān nirayāpayat
vapanaṃ draviṇādānaṃ sthānān niryāpaṇaṃ tathā
eṣa hi brahmabandhūnāṃ vadho nānyo 'sti daihikaḥ
putraśokāturāḥ sarve pāṇḍavāḥ saha kṛṣṇayā
svānāṃ mṛtānāṃ yat kṛtyaṃ cakrurnirharaṇādikam
sūta uvāca
atha te samparetānāṃ svānām udakam icchatām
dātuṃ sakṛṣṇā gaṅgāyāṃ puraskṛtya yayuḥ striyaḥ
te ninīyodakaṃ sarve vilapya ca bhṛśaṃ punaḥ
āplutā haripādābjarajaḥpūtasarijjale
tatrāsīnaṃ kurupatiṃ dhṛtarāṣṭraṃ sahānujam
gāndhārīṃ putraśokārtāṃ pṛthāṃ kṛṣṇāṃ ca mādhavaḥ
sāntvayāmāsa munibhirhatabandhūñ śucārpitān
bhūteṣu kālasya gatiṃ darśayan na pratikriyām
sādhayitvājātaśatroḥ svaṃ rājyaṃ kitavairhṛtam
ghātayitvāsato rājñaḥ kacasparśakṣatāyuṣaḥ
yājayitvāśvamedhaistaṃ tribhiruttamakalpakaiḥ
tadyaśaḥ pāvanaṃ dikṣu śatamanyorivātanot
āmantrya pāṇḍuputrāṃśca śaineyoddhavasaṃyutaḥ
dvaipāyanādibhirvipraiḥ pūjitaiḥ pratipūjitaḥ
gantuṃ kṛtamatirbrahman dvārakāṃ ratham āsthitaḥ
upalebhe 'bhidhāvantīm uttarāṃ bhayavihvalām
uttarovāca
pāhi pāhi mahāyogin devadeva jagatpate
nānyaṃ tvadabhayaṃ paśye yatra mṛtyuḥ parasparam
abhidravati mām īśa śarastaptāyaso vibho
kāmaṃ dahatu māṃ nātha mā me garbho nipātyatām
sūta uvāca
upadhārya vacastasyā bhagavān bhaktavatsalaḥ
apāṇḍavam idaṃ kartuṃ drauṇerastram abudhyata
tarhyevātha muniśreṣṭha pāṇḍavāḥ pañca sāyakān
ātmano 'bhimukhān dīptān ālakṣyāstrāṇyupādaduḥ
vyasanaṃ vīkṣya tat teṣām ananyaviṣayātmanām
sudarśanena svāstreṇa svānāṃ rakṣāṃ vyadhādvibhuḥ
antaḥsthaḥ sarvabhūtānām ātmā yogeśvaro hariḥ
svamāyayāvṛṇodgarbhaṃ vairāṭyāḥ kurutantave
yadyapyastraṃ brahmaśirastvamoghaṃ cāpratikriyam
vaiṣṇavaṃ teja āsādya samaśāmyadbhṛgūdvaha
mā maṃsthā hy etad āścaryaṃ sarvāścaryamaye acyute
ya idaṃ māyayā devyā sṛjatyavati hantyajaḥ
brahmatejovinirmuktair ātmajaiḥ saha kṛṣṇayā
prayāṇābhimukhaṃ kṛṣṇam idam āha pṛthā satī
kuntyuvāca
namasye puruṣaṃ tvādyam īśvaraṃ prakṛteḥ param
alakṣyaṃ sarvabhūtānām antarbahiravasthitam
māyājavanikācchannam ajñādhokṣajam avyayam
na lakṣyase mūḍhadṛśā naṭo nāṭyadharo yathā
tathā paramahaṃsānāṃ munīnām amalātmanām
bhaktiyogavidhānārthaṃ kathaṃ paśyema hi striyaḥ
kṛṣṇāya vāsudevāya devakīnandanāya ca
nandagopakumārāya govindāya namo namaḥ
namaḥ paṅkajanābhāya namaḥ paṅkajamāline
namaḥ paṅkajanetrāya namaste paṅkajāṅghraye
yathā hṛṣīkeśa khalena devakī kaṃsena ruddhāticiraṃ śucārpitā
vimocitāhaṃ ca sahātmajā vibho tvayaiva nāthena muhurvipadgaṇāt
viṣān mahāgneḥ puruṣādadarśanād asatsabhāyā vanavāsakṛcchrataḥ
mṛdhe mṛdhe 'nekamahārathāstrato drauṇyastrataścāsma hare 'bhirakṣitāḥ
vipadaḥ santu tāḥ śaśvat tatra tatra jagadguro
bhavato darśanaṃ yat syādapunarbhavadarśanam
janmaiśvaryaśrutaśrībhiredhamānamadaḥ pumān
naivārhatyabhidhātuṃ vai tvām akiñcanagocaram
namo 'kiñcanavittāya nivṛttaguṇavṛttaye
ātmārāmāya śāntāya kaivalyapataye namaḥ
manye tvāṃ kālam īśānam anādinidhanaṃ vibhum
samaṃ carantaṃ sarvatra bhūtānāṃ yan mithaḥ kaliḥ
na veda kaścidbhagavaṃścikīrṣitaṃ tavehamānasya nṛṇāṃ viḍambanam
na yasya kaściddayito 'sti karhicid dveṣyaśca yasmin viṣamā matir nṛṇām
janma karma ca viśvātmann ajasyākarturātmanaḥ
tiryaṅnṝṣiṣu yādaḥsu tadatyantaviḍambanam
gopy ādade tvayi kṛtāgasi dāma tāvad yā te daśāśrukalilāñjanasambhramākṣam
vaktraṃ ninīya bhayabhāvanayā sthitasya sā māṃ vimohayati bhīr api yadbibheti
kecidāhurajaṃ jātaṃ puṇyaślokasya kīrtaye
yadoḥ priyasyānvavāye malayasyeva candanam
apare vasudevasya devakyāṃ yācito 'bhyagāt
ajastvam asya kṣemāya vadhāya ca suradviṣām
bhārāvatāraṇāyānye bhuvo nāva ivodadhau
sīdantyā bhūribhāreṇa jāto hy ātmabhuvārthitaḥ
bhave 'smin kliśyamānānām avidyākāmakarmabhiḥ
śravaṇasmaraṇārhāṇi kariṣyann iti kecana
śṛṇvanti gāyanti gṛṇantyabhīkṣṇaśaḥ smaranti nandanti tavehitaṃ janāḥ
ta eva paśyantyacireṇa tāvakaṃ bhavapravāhoparamaṃ padāmbujam
apyadya nastvaṃ svakṛtehita prabho jihāsasi svit suhṛdo 'nujīvinaḥ
yeṣāṃ na cānyadbhavataḥ padāmbujāt parāyaṇaṃ rājasu yojitāṃhasām
ke vayaṃ nāmarūpābhyāṃ yadubhiḥ saha pāṇḍavāḥ
bhavato 'darśanaṃ yarhi hṛṣīkāṇām iveśituḥ
neyaṃ śobhiṣyate tatra yathedānīṃ gadādhara
tvatpadairaṅkitā bhāti svalakṣaṇavilakṣitaiḥ
ime janapadāḥ svṛddhāḥ supakvauṣadhivīrudhaḥ
vanādrinadyudanvanto hy edhante tava vīkṣitaiḥ
atha viśveśa viśvātman viśvamūrte svakeṣu me
snehapāśam imaṃ chinddhi dṛḍhaṃ pāṇḍuṣu vṛṣṇiṣu
tvayi me 'nanyaviṣayā matirmadhupate 'sakṛt
ratim udvahatādaddhā gaṅgevaugham udanvati
śrīkṛṣṇa kṛṣṇasakha vṛṣṇyṛṣabhāvanidhrug rājanyavaṃśadahanānapavargavīrya
govinda godvijasurārtiharāvatāra yogeśvarākhilaguro bhagavan namaste
sūta uvāca
pṛthayetthaṃ kalapadaiḥ pariṇūtākhilodayaḥ
mandaṃ jahāsa vaikuṇṭho mohayann iva māyayā
tāṃ bāḍham ityupāmantrya praviśya gajasāhvayam
striyaśca svapuraṃ yāsyan premṇā rājñā nivāritaḥ
vyāsādyairīśvarehājñaiḥ kṛṣṇenādbhutakarmaṇā
prabodhito 'pītihāsairnābudhyata śucārpitaḥ
āha rājā dharmasutaścintayan suhṛdāṃ vadham
prākṛtenātmanā viprāḥ snehamohavaśaṃ gataḥ
aho me paśyatājñānaṃ hṛdi rūḍhaṃ durātmanaḥ
pārakyasyaiva dehasya bahvyo me 'kṣauhiṇīrhatāḥ
bāladvijasuhṛnmitrapitṛbhrātṛgurudruhaḥ
na me syān nirayān mokṣo hy api varṣāyutāyutaiḥ
naino rājñaḥ prajābharturdharmayuddhe vadho dviṣām
iti me na tu bodhāya kalpate śāsanaṃ vacaḥ
strīṇāṃ maddhatabandhūnāṃ droho yo 'sāv ihotthitaḥ
karmabhirgṛhamedhīyairnāhaṃ kalpo vyapohitum
yathā paṅkena paṅkāmbhaḥ surayā vā surākṛtam
bhūtahatyāṃ tathaivaikāṃ na yajñair mārṣṭum arhati
sūta uvāca
iti bhītaḥ prajādrohāt sarvadharmavivitsayā
tato vinaśanaṃ prāgādyatra devavrato 'patat
tadā te bhrātaraḥ sarve sadaśvaiḥ svarṇabhūṣitaiḥ
anvagacchan rathairviprā vyāsadhaumyādayastathā
bhagavān api viprarṣe rathena sadhanañjayaḥ
sa tairvyarocata nṛpaḥ kubera iva guhyakaiḥ
dṛṣṭvā nipatitaṃ bhūmau divaścyutam ivāmaram
praṇemuḥ pāṇḍavā bhīṣmaṃ sānugāḥ saha cakriṇā
tatra brahmarṣayaḥ sarve devarṣayaśca sattama
rājarṣayaśca tatrāsan draṣṭuṃ bharatapuṅgavam
parvato nārado dhaumyo bhagavān bādarāyaṇaḥ
bṛhadaśvo bharadvājaḥ saśiṣyo reṇukāsutaḥ
vasiṣṭha indrapramadastrito gṛtsamado 'sitaḥ
kakṣīvān gautamo 'triśca kauśiko 'tha sudarśanaḥ
anye ca munayo brahman brahmarātādayo 'malāḥ
śiṣyairupetā ājagmuḥ kaśyapāṅgirasādayaḥ
tān sametān mahābhāgān upalabhya vasūttamaḥ
pūjayāmāsa dharmajño deśakālavibhāgavit
kṛṣṇaṃ ca tatprabhāvajña āsīnaṃ jagadīśvaram
hṛdisthaṃ pūjayāmāsa māyayopāttavigraham
pāṇḍuputrān upāsīnān praśrayapremasaṃgatān
abhyācaṣṭānurāgāśrair andhībhūtena cakṣuṣā
aho kaṣṭam aho 'nyāyyaṃ yadyūyaṃ dharmanandanāḥ
jīvituṃ nārhatha kliṣṭaṃ vipradharmācyutāśrayāḥ
saṃsthite 'tirathe pāṇḍau pṛthā bālaprajā vadhūḥ
yuṣmatkṛte bahūn kleśān prāptā tokavatī muhuḥ
sarvaṃ kālakṛtaṃ manye bhavatāṃ ca yadapriyam
sapālo yadvaśe loko vāyoriva ghanāvaliḥ
yatra dharmasuto rājā gadāpāṇirvṛkodaraḥ
kṛṣṇo 'strī gāṇḍivaṃ cāpaṃ suhṛt kṛṣṇastato vipat
na hyasya karhicidrājan pumān veda vidhitsitam
yadvijijñāsayā yuktā muhyanti kavayo 'pi hi
tasmādidaṃ daivatantraṃ vyavasya bharatarṣabha
tasyānuvihito 'nāthā nātha pāhi prajāḥ prabho
eṣa vai bhagavān sākṣādādyo nārāyaṇaḥ pumān
mohayan māyayā lokaṃ gūḍhaścarati vṛṣṇiṣu
asyānubhāvaṃ bhagavān veda guhyatamaṃ śivaḥ
devarṣirnāradaḥ sākṣādbhagavān kapilo nṛpa
yaṃ manyase mātuleyaṃ priyaṃ mitraṃ suhṛttamam
akaroḥ sacivaṃ dūtaṃ sauhṛdādatha sārathim
sarvātmanaḥ samadṛśo hyadvayasyānahaṃkṛteḥ
tatkṛtaṃ mativaiṣamyaṃ niravadyasya na kvacit
tathāpyekāntabhakteṣu paśya bhūpānukampitam
yan me 'sūṃstyajataḥ sākṣāt kṛṣṇo darśanam āgataḥ
bhaktyāveśya mano yasmin vācā yannāma kīrtayan
tyajan kalevaraṃ yogī mucyate kāmakarmabhiḥ
sa devadevo bhagavān pratīkṣatāṃ kalevaraṃ yāvadidaṃ hinomyaham
prasannahāsāruṇalocanollasan mukhāmbujo dhyānapathaścaturbhujaḥ
sūta uvāca
yudhiṣṭhirastadākarṇya śayānaṃ śarapañjare
apṛcchadvividhān dharmān ṛṣīṇāṃ cānuśṛṇvatām
puruṣasvabhāvavihitān yathāvarṇaṃ yathāśramam
vairāgyarāgopādhibhyām āmnātobhayalakṣaṇān
dānadharmān rājadharmān mokṣadharmān vibhāgaśaḥ
strīdharmān bhagavaddharmān samāsavyāsayogataḥ
dharmārthakāmamokṣāṃśca sahopāyān yathā mune
nānākhyānetihāseṣu varṇayāmāsa tattvavit
dharmaṃ pravadatastasya sa kālaḥ pratyupasthitaḥ
yo yoginaś chandamṛtyor vāñchitas tūttarāyaṇaḥ
tadopasaṃhṛtya giraḥ sahasraṇīr vimuktasaṅgaṃ mana ādipūruṣe
kṛṣṇe lasatpītapaṭe caturbhuje puraḥ sthite 'mīlitadṛg vyadhārayat
viśuddhayā dhāraṇayā hatāśubhas tadīkṣayaivāśu gatāyudhaśramaḥ
nivṛttasarvendriyavṛttivibhramas tuṣṭāva janyaṃ visṛjañ janārdanam
śrībhīṣma uvāca
iti matirupakalpitā vitṛṣṇā bhagavati sātvatapuṅgave vibhūmni
svasukham upagate kvacidvihartuṃ prakṛtim upeyuṣi yadbhavapravāhaḥ
tribhuvanakamanaṃ tamālavarṇaṃ ravikaragauravarāmbaraṃ dadhāne
vapuralakakulāvṛtānanābjaṃ vijayasakhe ratirastu me 'navadyā
yudhi turagarajovidhūmraviṣvak kacalulitaśramavāryalaṃkṛtāsye
mama niśitaśarairvibhidyamāna tvaci vilasatkavace 'stu kṛṣṇa ātmā
sapadi sakhivaco niśamya madhye nijaparayorbalayo rathaṃ niveśya
sthitavati parasainikāyurakṣṇā hṛtavati pārthasakhe ratirmamāstu
vyavahitapṛtanāmukhaṃ nirīkṣya svajanavadhādvimukhasya doṣabuddhyā
kumatim aharadātmavidyayā yaś caraṇaratiḥ paramasya tasya me 'stu
svanigamam apahāya matpratijñām ṛtam adhikartum avapluto rathasthaḥ
dhṛtarathacaraṇo 'bhyayāc caladgur haririva hantum ibhaṃ gatottarīyaḥ
śitaviśikhahato viśīrṇadaṃśaḥ kṣatajaparipluta ātatāyino me
prasabham abhisasāra madvadhārthaṃ sa bhavatu me bhagavān gatirmukundaḥ
vijayarathakuṭumba āttatotre dhṛtahayaraśmini tacchriyekṣaṇīye
bhagavati ratirastu me mumūrṣor yam iha nirīkṣya hatā gatāḥ svarūpam
lalitagativilāsavalguhāsapraṇayanirīkṣaṇakalpitorumānāḥ
kṛtamanukṛtavatya unmadāndhāḥ prakṛtim agan kila yasya gopavadhvaḥ
munigaṇanṛpavaryasaṅkule 'ntaḥ sadasi yudhiṣṭhirarājasūya eṣām
arhaṇam upapeda īkṣaṇīyo mama dṛśigocara eṣa āvirātmā
tam imam aham ajaṃ śarīrabhājāṃ hṛdi hṛdi dhiṣṭhitam ātmakalpitānām
pratidṛśam iva naikadhārkam ekaṃ samadhigato 'smi vidhūtabhedamohaḥ
sūta uvāca
kṛṣṇa evaṃ bhagavati manovāgdṛṣṭivṛttibhiḥ
ātmanyātmānam āveśya so 'ntaḥśvāsa upāramat
sampadyamānam ājñāya bhīṣmaṃ brahmaṇi niṣkale
sarve babhūvuste tūṣṇīṃ vayāṃsīva dinātyaye
tatra dundubhayo nedurdevamānavavāditāḥ
śaśaṃsuḥ sādhavo rājñāṃ khāt petuḥ puṣpavṛṣṭayaḥ
tasya nirharaṇādīni samparetasya bhārgava
yudhiṣṭhiraḥ kārayitvā muhūrtaṃ duḥkhito 'bhavat
tuṣṭuvurmunayo hṛṣṭāḥ kṛṣṇaṃ tadguhyanāmabhiḥ
tataste kṛṣṇahṛdayāḥ svāśramān prayayuḥ punaḥ
tato yudhiṣṭhiro gatvā sahakṛṣṇo gajāhvayam
pitaraṃ sāntvayāmāsa gāndhārīṃ ca tapasvinīm
pitrā cānumato rājā vāsudevānumoditaḥ
cakāra rājyaṃ dharmeṇa pitṛpaitāmahaṃ vibhuḥ
śaunaka uvāca
hatvā svarikthaspṛdha ātatāyino yudhiṣṭhiro dharmabhṛtāṃ variṣṭhaḥ
sahānujaiḥ pratyavaruddhabhojanaḥ kathaṃ pravṛttaḥ kim akārṣīt tataḥ
sūta uvāca
vaṃśaṃ kurorvaṃśadavāgninirhṛtaṃ saṃrohayitvā bhavabhāvano hariḥ
niveśayitvā nijarājya īśvaro yudhiṣṭhiraṃ prītamanā babhūva ha
niśamya bhīṣmoktam athācyutoktaṃ pravṛttavijñānavidhūtavibhramaḥ
śaśāsa gām indra ivājitāśrayaḥ paridhyupāntām anujānuvartitaḥ
kāmaṃ vavarṣa parjanyaḥ sarvakāmadughā mahī
siṣicuḥ sma vrajān gāvaḥ payasodhasvatīrmudā
nadyaḥ samudrā girayaḥ savanaspativīrudhaḥ
phalantyoṣadhayaḥ sarvāḥ kāmam anvṛtu tasya vai
nādhayo vyādhayaḥ kleśā daivabhūtātmahetavaḥ
ajātaśatrāvabhavan jantūnāṃ rājñi karhicit
uṣitvā hāstinapure māsān katipayān hariḥ
suhṛdāṃ ca viśokāya svasuśca priyakāmyayā
āmantrya cābhyanujñātaḥ pariṣvajyābhivādya tam
āruroha rathaṃ kaiścit pariṣvakto 'bhivāditaḥ
subhadrā draupadī kuntī virāṭatanayā tathā
gāndhārī dhṛtarāṣṭraśca yuyutsurgautamo yamau
vṛkodaraśca dhaumyaśca striyo matsyasutādayaḥ
na sehire vimuhyanto virahaṃ śārṅgadhanvanaḥ
satsaṅgān muktaduḥsaṅgo hātuṃ notsahate budhaḥ
kīrtyamānaṃ yaśo yasya sakṛdākarṇya rocanam
tasmin nyastadhiyaḥ pārthāḥ saheran virahaṃ katham
darśanasparśasaṃlāpa śayanāsanabhojanaiḥ
sarve te 'nimiṣairakṣaistam anudrutacetasaḥ
vīkṣantaḥ snehasambaddhā vicelustatra tatra ha
nyarundhann udgaladbāṣpam autkaṇṭhyāddevakīsute
niryātyagārān no 'bhadram iti syādbāndhavastriyaḥ
mṛdaṅgaśaṅkhabheryaśca vīṇāpaṇavagomukhāḥ
dhundhuryānakaghaṇṭādyā nedurdundubhayastathā
prāsādaśikharārūḍhāḥ kurunāryo didṛkṣayā
vavṛṣuḥ kusumaiḥ kṛṣṇaṃ premavrīḍāsmitekṣaṇāḥ
sitātapatraṃ jagrāha muktādāmavibhūṣitam
ratnadaṇḍaṃ guḍākeśaḥ priyaḥ priyatamasya ha
uddhavaḥ sātyakiścaiva vyajane paramādbhute
vikīryamāṇaḥ kusumai reje madhupatiḥ pathi
aśrūyantāśiṣaḥ satyāstatra tatra dvijeritāḥ
nānurūpānurūpāśca nirguṇasya guṇātmanaḥ
anyonyam āsīt saṃjalpa uttamaślokacetasām
kauravendrapurastrīṇāṃ sarvaśrutimanoharaḥ
sa vai kilāyaṃ puruṣaḥ purātano ya eka āsīdaviśeṣa ātmani
agre guṇebhyo jagadātmanīśvare nimīlitātman niśi suptaśaktiṣu
sa eva bhūyo nijavīryacoditāṃ svajīvamāyāṃ prakṛtiṃ sisṛkṣatīm
anāmarūpātmani rūpanāmanī vidhitsamāno 'nusasāra śāstrakṛt
sa vā ayaṃ yat padam atra sūrayo jitendriyā nirjitamātariśvanaḥ
paśyanti bhaktyutkalitāmalātmanā nanveṣa sattvaṃ parimārṣṭum arhati
sa vā ayaṃ sakhyanugītasatkatho vedeṣu guhyeṣu ca guhyavādibhiḥ
ya eka īśo jagadātmalīlayā sṛjatyavatyatti na tatra sajjate
yadā hyadharmeṇa tamodhiyo nṛpā jīvanti tatraiṣa hi sattvataḥ kila
dhatte bhagaṃ satyam ṛtaṃ dayāṃ yaśo bhavāya rūpāṇi dadhadyuge yuge
aho alaṃ ślāghyatamaṃ yadoḥ kulam aho alaṃ puṇyatamaṃ madhorvanam
yadeṣa puṃsām ṛṣabhaḥ śriyaḥ patiḥ svajanmanā caṅkramaṇena cāñcati
aho bata svaryaśasastiraskarī kuśasthalī puṇyayaśaskarī bhuvaḥ
paśyanti nityaṃ yadanugraheṣitaṃ smitāvalokaṃ svapatiṃ sma yatprajāḥ
nūnaṃ vratasnānahutādineśvaraḥ samarcito hyasya gṛhītapāṇibhiḥ
pibanti yāḥ sakhyadharāmṛtaṃ muhur vrajastriyaḥ saṃmumuhuryadāśayāḥ
yā vīryaśulkena hṛtāḥ svayaṃvare pramathya caidyapramukhān hi śuṣmiṇaḥ
pradyumnasāmbāmbasutādayo 'parā yāścāhṛtā bhaumavadhe sahasraśaḥ
etāḥ paraṃ strītvam apāstapeśalaṃ nirastaśaucaṃ bata sādhu kurvate
yāsāṃ gṛhāt puṣkaralocanaḥ patir na jātvapaityāhṛtibhirhṛdi spṛśan
evaṃvidhā gadantīnāṃ sa giraḥ purayoṣitām
nirīkṣaṇenābhinandan sasmitena yayau hariḥ
ajātaśatruḥ pṛtanāṃ gopīthāya madhudviṣaḥ
parebhyaḥ śaṅkitaḥ snehāt prāyuṅkta caturaṅgiṇīm
atha dūrāgatān śauriḥ kauravān virahāturān
saṃnivartya dṛḍhaṃ snigdhān prāyāt svanagarīṃ priyaiḥ
kurujāṅgalapāñcālān śūrasenān sayāmunān
brahmāvartaṃ kurukṣetraṃ matsyān sārasvatān atha
marudhanvam atikramya sauvīrābhīrayoḥ parān
ānartān bhārgavopāgācchrāntavāho manāg vibhuḥ
tatra tatra ha tatratyairhariḥ pratyudyatārhaṇaḥ
sāyaṃ bheje diśaṃ paścādgaviṣṭho gāṃ gatastadā
sūta uvāca
ānartān sa upavrajya svṛddhāñ janapadān svakān
dadhmau daravaraṃ teṣāṃ viṣādaṃ śamayann iva
sa uccakāśe dhavalodaro daro 'pyurukramasyādharaśoṇaśoṇimā
dādhmāyamānaḥ karakañjasampuṭe yathābjakhaṇḍe kalahaṃsa utsvanaḥ
tam upaśrutya ninadaṃ jagadbhayabhayāvaham
pratyudyayuḥ prajāḥ sarvā bhartṛdarśanalālasāḥ
tatropanītabalayo raverdīpam ivādṛtāḥ
ātmārāmaṃ pūrṇakāmaṃ nijalābhena nityadā
prītyutphullamukhāḥ procurharṣagadgadayā girā
pitaraṃ sarvasuhṛdam avitāram ivārbhakāḥ
natāḥ sma te nātha sadāṅghripaṅkajaṃ viriñcavairiñcyasurendravanditam
parāyaṇaṃ kṣemam ihecchatāṃ paraṃ na yatra kālaḥ prabhavet paraḥ prabhuḥ
bhavāya nastvaṃ bhava viśvabhāvana tvam eva mātātha suhṛtpatiḥ pitā
tvaṃ sadgururnaḥ paramaṃ ca daivataṃ yasyānuvṛttyā kṛtino babhūvima
aho sanāthā bhavatā sma yadvayaṃ traiviṣṭapānām api dūradarśanam
premasmitasnigdhanirīkṣaṇānanaṃ paśyema rūpaṃ tava sarvasaubhagam
yarhyambujākṣāpasasāra bho bhavān kurūn madhūn vātha suhṛddidṛkṣayā
tatrābdakoṭipratimaḥ kṣaṇo bhaved raviṃ vinākṣṇoriva nastavācyuta
kathaṃ vayaṃ nātha ciroṣite tvayi prasannadṛṣṭyākhilatāpaśoṣaṇam
jīvema te sundarahāsaśobhitam apaśyamānā vadanaṃ manoharam
iti codīritā vācaḥ prajānāṃ bhaktavatsalaḥ
śṛṇvāno 'nugrahaṃ dṛṣṭyā vitanvan prāviśat puram
madhubhojadaśārhārhakukurāndhakavṛṣṇibhiḥ
ātmatulyabalairguptāṃ nāgairbhogavatīm iva
sarvartusarvavibhavapuṇyavṛkṣalatāśramaiḥ
udyānopavanārāmair vṛtapadmākaraśriyam
gopuradvāramārgeṣu kṛtakautukatoraṇām
citradhvajapatākāgrairantaḥ pratihatātapām
saṃmārjitamahāmārgarathyāpaṇakacatvarām
siktāṃ gandhajalairuptāṃ phalapuṣpākṣatāṅkuraiḥ
dvāri dvāri gṛhāṇāṃ ca dadhyakṣataphalekṣubhiḥ
alaṃkṛtāṃ pūrṇakumbhairbalibhirdhūpadīpakaiḥ
niśamya preṣṭham āyāntaṃ vasudevo mahāmanāḥ
akrūraścograsenaśca rāmaścādbhutavikramaḥ
pradyumnaścārudeṣṇaśca sāmbo jāmbavatīsutaḥ
vāraṇendraṃ puraskṛtya brāhmaṇaiḥ sasumaṅgalaiḥ
śaṅkhatūryaninādena brahmaghoṣeṇa cādṛtāḥ
pratyujjagmū rathairhṛṣṭāḥ praṇayāgatasādhvasāḥ
vāramukhyāśca śataśo yānaistaddarśanotsukāḥ
lasatkuṇḍalanirbhātakapolavadanaśriyaḥ
naṭanartakagandharvāḥ sūtamāgadhavandinaḥ
gāyanti cottamaślokacaritānyadbhutāni ca
bhagavāṃstatra bandhūnāṃ paurāṇām anuvartinām
yathāvidhyupasaṃgamya sarveṣāṃ mānam ādadhe
prahvābhivādanāśleṣakarasparśasmitekṣaṇaiḥ
āśvāsya cāśvapākebhyo varaiścābhimatairvibhuḥ
svayaṃ ca gurubhirvipraiḥ sadāraiḥ sthavirairapi
āśīrbhiryujyamāno 'nyairvandibhiścāviśat puram
rājamārgaṃ gate kṛṣṇe dvārakāyāḥ kulastriyaḥ
harmyāṇyāruruhurvipra tadīkṣaṇamahotsavāḥ
nityaṃ nirīkṣamāṇānāṃ yadapi dvārakaukasām
na vitṛpyanti hi dṛśaḥ śriyo dhāmāṅgam acyutam
śriyo nivāso yasyoraḥ pānapātraṃ mukhaṃ dṛśām
bāhavo lokapālānāṃ sāraṅgāṇāṃ padāmbujam
sitātapatravyajanairupaskṛtaḥ prasūnavarṣairabhivarṣitaḥ pathi
piśaṅgavāsā vanamālayā babhau ghano yathārkoḍupacāpavaidyutaiḥ
praviṣṭastu gṛhaṃ pitroḥ pariṣvaktaḥ svamātṛbhiḥ
vavande śirasā sapta devakīpramukhā mudā
tāḥ putram aṅkam āropya snehasnutapayodharāḥ
harṣavihvalitātmānaḥ siṣicurnetrajairjalaiḥ
athāviśat svabhavanaṃ sarvakāmam anuttamam
prāsādā yatra patnīnāṃ sahasrāṇi ca ṣoḍaśa
patnyaḥ patiṃ proṣya gṛhānupāgataṃ vilokya saṃjātamanomahotsavāḥ
uttasthurārāt sahasāsanāśayāt sākaṃ vratairvrīḍitalocanānanāḥ
tam ātmajairdṛṣṭibhirantarātmanā durantabhāvāḥ parirebhire patim
niruddham apyāsravadambu netrayor vilajjatīnāṃ bhṛguvarya vaiklavāt
yadyapyasau pārśvagato rahogatas tathāpi tasyāṅghriyugaṃ navaṃ navam
pade pade kā virameta tatpadāc calāpi yacchrīrna jahāti karhicit
evaṃ nṛpāṇāṃ kṣitibhārajanmanām akṣauhiṇībhiḥ parivṛttatejasām
vidhāya vairaṃ śvasano yathānalaṃ mitho vadhenoparato nirāyudhaḥ
sa eṣa naraloke 'sminn avatīrṇaḥ svamāyayā
reme strīratnakūṭastho bhagavān prākṛto yathā
uddāmabhāvapiśunāmalavalguhāsavrīḍāvalokanihato madano 'pi yāsām
saṃmuhya cāpam ajahāt pramadottamāstā yasyendriyaṃ vimathituṃ kuhakairna śekuḥ
tam ayaṃ manyate loko hyasaṅgam api saṅginam
ātmaupamyena manujaṃ vyāpṛṇvānaṃ yato 'budhaḥ
etadīśanam īśasya prakṛtistho 'pi tadguṇaiḥ
na yujyate sadātmasthairyathā buddhistadāśrayā
taṃ menire 'balā mūḍhāḥ straiṇaṃ cānuvrataṃ rahaḥ
apramāṇavido bharturīśvaraṃ matayo yathā
śaunaka uvāca
aśvatthāmnopasṛṣṭena brahmaśīrṣṇorutejasā
uttarāyā hato garbha īśenājīvitaḥ punaḥ
tasya janma mahābuddheḥ karmāṇi ca mahātmanaḥ
nidhanaṃ ca yathaivāsīt sa pretya gatavān yathā
tadidaṃ śrotum icchāmo gadituṃ yadi manyase
brūhi naḥ śraddadhānānāṃ yasya jñānam adācchukaḥ
sūta uvāca
apīpaladdharmarājaḥ pitṛvadrañjayan prajāḥ
niḥspṛhaḥ sarvakāmebhyaḥ kṛṣṇapādānusevayā
sampadaḥ kratavo lokā mahiṣī bhrātaro mahī
jambūdvīpādhipatyaṃ ca yaśaśca tridivaṃ gatam
kiṃ te kāmāḥ suraspārhā mukundamanaso dvijāḥ
adhijahrurmudaṃ rājñaḥ kṣudhitasya yathetare
māturgarbhagato vīraḥ sa tadā bhṛgunandana
dadarśa puruṣaṃ kaṃciddahyamāno 'stratejasā
aṅguṣṭhamātram amalaṃ sphuratpuraṭamaulinam
apīvyadarśanaṃ śyāmaṃ taḍidvāsasam acyutam
śrīmaddīrghacaturbāhuṃ taptakāñcanakuṇḍalam
kṣatajākṣaṃ gadāpāṇim ātmanaḥ sarvato diśam
paribhramantam ulkābhāṃ bhrāmayantaṃ gadāṃ muhuḥ
astratejaḥ svagadayā nīhāram iva gopatiḥ
vidhamantaṃ sannikarṣe paryaikṣata ka ityasau
vidhūya tadameyātmā bhagavān dharmagub vibhuḥ
miṣato daśamāsasya tatraivāntardadhe hariḥ
tataḥ sarvaguṇodarke sānukūlagrahodaye
jajñe vaṃśadharaḥ pāṇḍorbhūyaḥ pāṇḍurivaujasā
tasya prītamanā rājā viprairdhaumyakṛpādibhiḥ
jātakaṃ kārayāmāsa vācayitvā ca maṅgalam
hiraṇyaṃ gāṃ mahīṃ grāmān hastyaśvān nṛpatirvarān
prādāt svannaṃ ca viprebhyaḥ prajātīrthe sa tīrthavit
tam ūcurbrāhmaṇāstuṣṭā rājānaṃ praśrayānvitam
eṣa hyasmin prajātantau purūṇāṃ pauravarṣabha
daivenāpratighātena śukle saṃsthām upeyuṣi
rāto vo 'nugrahārthāya viṣṇunā prabhaviṣṇunā
tasmān nāmnā viṣṇurāta iti loke bhaviṣyati
na sandeho mahābhāga mahābhāgavato mahān
śrīrājovāca
apyeṣa vaṃśyān rājarṣīn puṇyaślokān mahātmanaḥ
anuvartitā svidyaśasā sādhuvādena sattamāḥ
brāhmaṇā ūcuḥ
pārtha prajāvitā sākṣādikṣvākuriva mānavaḥ
brahmaṇyaḥ satyasaṃdhaśca rāmo dāśarathiryathā
eṣa dātā śaraṇyaśca yathā hyauśīnaraḥ śibiḥ
yaśo vitanitā svānāṃ dauṣyantiriva yajvanām
dhanvinām agraṇīreṣa tulyaścārjunayordvayoḥ
hutāśa iva durdharṣaḥ samudra iva dustaraḥ
mṛgendra iva vikrānto niṣevyo himavān iva
titikṣurvasudhevāsau sahiṣṇuḥ pitarāviva
pitāmahasamaḥ sāmye prasāde giriśopamaḥ
āśrayaḥ sarvabhūtānāṃ yathā devo ramāśrayaḥ
sarvasadguṇamāhātmye eṣa kṛṣṇam anuvrataḥ
rantideva ivodāro yayātiriva dhārmikaḥ
hṛtyā balisamaḥ kṛṣṇe prahrāda iva sadgrahaḥ
āhartaiṣo 'śvamedhānāṃ vṛddhānāṃ paryupāsakaḥ
rājarṣīṇāṃ janayitā śāstā cotpathagāminām
nigrahītā kalereṣa bhuvo dharmasya kāraṇāt
takṣakādātmano mṛtyuṃ dvijaputropasarjitāt
prapatsyata upaśrutya muktasaṅgaḥ padaṃ hareḥ
jijñāsitātmayāthārthyo munervyāsasutādasau
hitvedaṃ nṛpa gaṅgāyāṃ yāsyatyaddhākutobhayam
iti rājña upādiśya viprā jātakakovidāḥ
labdhāpacitayaḥ sarve pratijagmuḥ svakān gṛhān
sa eṣa loke vikhyātaḥ parīkṣiditi yat prabhuḥ
pūrvaṃ dṛṣṭam anudhyāyan parīkṣeta nareṣviha
sa rājaputro vavṛdhe āśu śukla ivoḍupaḥ
āpūryamāṇaḥ pitṛbhiḥ kāṣṭhābhiriva so 'nvaham
yakṣyamāṇo 'śvamedhena jñātidrohajihāsayā
rājā labdhadhano dadhyau nānyatra karadaṇḍayoḥ
tadabhipretam ālakṣya bhrātaro 'cyutacoditāḥ
dhanaṃ prahīṇam ājahrurudīcyāṃ diśi bhūriśaḥ
tena saṃbhṛtasambhāro dharmaputro yudhiṣṭhiraḥ
vājimedhaistribhirbhīto yajñaiḥ samayajaddharim
āhūto bhagavān rājñā yājayitvā dvijairnṛpam
uvāsa katicin māsān suhṛdāṃ priyakāmyayā
tato rājñābhyanujñātaḥ kṛṣṇayā sahabandhubhiḥ
yayau dvāravatīṃ brahman sārjuno yadubhirvṛtaḥ
sūta uvāca
vidurastīrthayātrāyāṃ maitreyādātmano gatim
jñātvāgāddhāstinapuraṃ tayāvāptavivitsitaḥ
yāvataḥ kṛtavān praśnān kṣattā kauṣāravāgrataḥ
jātaikabhaktirgovinde tebhyaścopararāma ha
taṃ bandhum āgataṃ dṛṣṭvā dharmaputraḥ sahānujaḥ
dhṛtarāṣṭro yuyutsuśca sūtaḥ śāradvataḥ pṛthā
gāndhārī draupadī brahman subhadrā cottarā kṛpī
anyāśca jāmayaḥ pāṇḍorjñātayaḥ sasutāḥ striyaḥ
pratyujjagmuḥ praharṣeṇa prāṇaṃ tanva ivāgatam
abhisaṃgamya vidhivat pariṣvaṅgābhivādanaiḥ
mumucuḥ premabāṣpaughaṃ virahautkaṇṭhyakātarāḥ
rājā tam arhayāṃcakre kṛtāsanaparigraham
taṃ bhuktavantaṃ viśrāntam āsīnaṃ sukham āsane
praśrayāvanato rājā prāha teṣāṃ ca śṛṇvatām
yudhiṣṭhira uvāca
api smaratha no yuṣmatpakṣacchāyāsamedhitān
vipadgaṇādviṣāgnyādermocitā yat samātṛkāḥ
kayā vṛttyā vartitaṃ vaścaradbhiḥ kṣitimaṇḍalam
tīrthāni kṣetramukhyāni sevitānīha bhūtale
bhavadvidhā bhāgavatāstīrthabhūtāḥ svayaṃ vibho
tīrthīkurvanti tīrthāni svāntaḥsthena gadābhṛtā
api naḥ suhṛdastāta bāndhavāḥ kṛṣṇadevatāḥ
dṛṣṭāḥ śrutā vā yadavaḥ svapuryāṃ sukham āsate
ityukto dharmarājena sarvaṃ tat samavarṇayat
yathānubhūtaṃ kramaśo vinā yadukulakṣayam
nanvapriyaṃ durviṣahaṃ nṛṇāṃ svayam upasthitam
nāvedayat sakaruṇo duḥkhitān draṣṭum akṣamaḥ
kaṃcit kālam athāvātsīt satkṛto devavat sukham
bhrāturjyeṣṭhasya śreyaskṛt sarveṣāṃ sukham āvahan
abibhradaryamā daṇḍaṃ yathāvadaghakāriṣu
yāvaddadhāra śūdratvaṃ śāpādvarṣaśataṃ yamaḥ
yudhiṣṭhiro labdharājyo dṛṣṭvā pautraṃ kulaṃdharam
bhrātṛbhirlokapālābhairmumude parayā śriyā
evaṃ gṛheṣu saktānāṃ pramattānāṃ tadīhayā
atyakrāmadavijñātaḥ kālaḥ paramadustaraḥ
vidurastadabhipretya dhṛtarāṣṭram abhāṣata
rājan nirgamyatāṃ śīghraṃ paśyedaṃ bhayam āgatam
pratikriyā na yasyeha kutaścit karhicit prabho
sa eṣa bhagavān kālaḥ sarveṣāṃ naḥ samāgataḥ
yena caivābhipanno 'yaṃ prāṇaiḥ priyatamairapi
janaḥ sadyo viyujyeta kim utānyairdhanādibhiḥ
sūta uvāca
samprasthite dvārakāyāṃ jiṣṇau bandhudidṛkṣayā
jñātuṃ ca puṇyaślokasya kṛṣṇasya ca viceṣṭitam
vyatītāḥ katicin māsās tadā nāyāt tato 'rjunaḥ
dadarśa ghorarūpāṇi nimittāni kurūdvahaḥ
kālasya ca gatiṃ raudrāṃ viparyastartudharmiṇaḥ
pāpīyasīṃ nṛṇāṃ vārtāṃ krodhalobhānṛtātmanām
jihmaprāyaṃ vyavahṛtaṃ śāṭhyamiśraṃ ca sauhṛdam
pitṛmātṛsuhṛdbhrātṛdampatīnāṃ ca kalkanam
nimittānyatyariṣṭāni kāle tvanugate nṛṇām
lobhādyadharmaprakṛtiṃ dṛṣṭvovācānujaṃ nṛpaḥ
yudhiṣṭhira uvāca
saṃpreṣito dvārakāyāṃ jiṣṇurbandhudidṛkṣayā
jñātuṃ ca puṇyaślokasya kṛṣṇasya ca viceṣṭitam
gatāḥ saptādhunā māsā bhīmasena tavānujaḥ
nāyāti kasya vā hetor nāhaṃ vededam añjasā
api devarṣiṇādiṣṭaḥ sa kālo 'yam upasthitaḥ
yadātmano 'ṅgam ākrīḍaṃ bhagavān utsisṛkṣati
yasmān naḥ sampado rājyaṃ dārāḥ prāṇāḥ kulaṃ prajāḥ
āsan sapatnavijayo lokāśca yadanugrahāt
paśyotpātān naravyāghra divyān bhaumān sadaihikān
dāruṇān śaṃsato 'dūrādbhayaṃ no buddhimohanam
ūrvakṣibāhavo mahyaṃ sphurantyaṅga punaḥ punaḥ
vepathuścāpi hṛdaye ārāddāsyanti vipriyam
śivaiṣodyantam ādityam abhirautyanalānanā
mām aṅga sārameyo 'yam abhirebhatyabhīruvat
śastāḥ kurvanti māṃ savyaṃ dakṣiṇaṃ paśavo 'pare
vāhāṃśca puruṣavyāghra lakṣaye rudato mama
mṛtyudūtaḥ kapoto 'yam ulūkaḥ kampayan manaḥ
pratyulūkaśca kuhvānair viśvaṃ vai śūnyam icchataḥ
dhūmrā diśaḥ paridhayaḥ kampate bhūḥ sahādribhiḥ
nirghātaśca mahāṃstāta sākaṃ ca stanayitnubhiḥ
vāyurvāti kharasparśo rajasā visṛjaṃstamaḥ
asṛg varṣanti jaladā bībhatsam iva sarvataḥ
sūryaṃ hataprabhaṃ paśya grahamardaṃ mitho divi
sasaṅkulairbhūtagaṇairjvalite iva rodasī
nadyo nadāśca kṣubhitāḥ sarāṃsi ca manāṃsi ca
na jvalatyagnirājyena kālo 'yaṃ kiṃ vidhāsyati
na pibanti stanaṃ vatsā na duhyanti ca mātaraḥ
rudantyaśrumukhā gāvo na hṛṣyantyṛṣabhā vraje
daivatāni rudantīva svidyanti hyuccalanti ca
ime janapadā grāmāḥ purodyānākarāśramāḥ
bhraṣṭaśriyo nirānandāḥ kim aghaṃ darśayanti naḥ
manya etairmahotpātairnūnaṃ bhagavataḥ padaiḥ
ananyapuruṣaśrībhirhīnā bhūrhatasaubhagā
iti cintayatastasya dṛṣṭāriṣṭena cetasā
rājñaḥ pratyāgamadbrahman yadupuryāḥ kapidhvajaḥ
taṃ pādayornipatitam ayathāpūrvam āturam
adhovadanam abbindūn sṛjantaṃ nayanābjayoḥ
vilokyodvignahṛdayo vicchāyam anujaṃ nṛpaḥ
pṛcchati sma suhṛn madhye saṃsmaran nāraderitam
yudhiṣṭhira uvāca
kaccidānartapuryāṃ naḥ svajanāḥ sukham āsate
madhubhojadaśārhārhasātvatāndhakavṛṣṇayaḥ
śūro mātāmahaḥ kaccit svastyāste vātha māriṣaḥ
mātulaḥ sānujaḥ kaccit kuśalyānakadundubhiḥ
sapta svasārastatpatnyo mātulānyaḥ sahātmajāḥ
āsate sasnuṣāḥ kṣemaṃ devakīpramukhāḥ svayam
kaccidrājāhuko jīvatyasatputro 'sya cānujaḥ
hṛdīkaḥ sasuto 'krūro jayantagadasāraṇāḥ
āsate kuśalaṃ kaccidye ca śatrujidādayaḥ
kaccidāste sukhaṃ rāmo bhagavān sātvatāṃ prabhuḥ
pradyumnaḥ sarvavṛṣṇīnāṃ sukham āste mahārathaḥ
gambhīrarayo 'niruddho vardhate bhagavān uta
suṣeṇaścārudeṣṇaśca sāmbo jāmbavatīsutaḥ
anye ca kārṣṇipravarāḥ saputrā ṛṣabhādayaḥ
tathaivānucarāḥ śaureḥ śrutadevoddhavādayaḥ
sunandanandaśīrṣaṇyā ye cānye sātvatarṣabhāḥ
api svastyāsate sarve rāmakṛṣṇabhujāśrayāḥ
api smaranti kuśalam asmākaṃ baddhasauhṛdāḥ
bhagavān api govindo brahmaṇyo bhaktavatsalaḥ
kaccit pure sudharmāyāṃ sukham āste suhṛdvṛtaḥ
maṅgalāya ca lokānāṃ kṣemāya ca bhavāya ca
āste yadukulāmbhodhāvādyo 'nantasakhaḥ pumān
yadbāhudaṇḍaguptāyāṃ svapuryāṃ yadavo 'rcitāḥ
krīḍanti paramānandaṃ mahāpauruṣikā iva
yatpādaśuśrūṣaṇamukhyakarmaṇā satyādayo dvyaṣṭasahasrayoṣitaḥ
nirjitya saṃkhye tridaśāṃstadāśiṣo haranti vajrāyudhavallabhocitāḥ
yadbāhudaṇḍābhyudayānujīvino yadupravīrā hyakutobhayā muhuḥ
adhikramantyaṅghribhirāhṛtāṃ balāt sabhāṃ sudharmāṃ surasattamocitām
kaccit te 'nāmayaṃ tāta bhraṣṭatejā vibhāsi me
alabdhamāno 'vajñātaḥ kiṃ vā tāta ciroṣitaḥ
kaccin nābhihato 'bhāvaiḥ śabdādibhiramaṅgalaiḥ
na dattam uktam arthibhya āśayā yat pratiśrutam
kaccit tvaṃ brāhmaṇaṃ bālaṃ gāṃ vṛddhaṃ rogiṇaṃ striyam
śaraṇopasṛtaṃ sattvaṃ nātyākṣīḥ śaraṇapradaḥ
kaccit tvaṃ nāgamo 'gamyāṃ gamyāṃ vāsatkṛtāṃ striyam
parājito vātha bhavān nottamairnāsamaiḥ pathi
api svit paryabhuṅkthāstvaṃ saṃbhojyān vṛddhabālakān
jugupsitaṃ karma kiṃcit kṛtavān na yadakṣamam
kaccit preṣṭhatamenātha hṛdayenātmabandhunā
śūnyo 'smi rahito nityaṃ manyase te 'nyathā na ruk
sūta uvāca
evaṃ kṛṣṇasakhaḥ kṛṣṇo bhrātrā rājñā vikalpitaḥ
nānāśaṅkāspadaṃ rūpaṃ kṛṣṇaviśleṣakarśitaḥ
śokena śuṣyadvadanahṛtsarojo hataprabhaḥ
vibhuṃ tam evānusmaran nāśaknot pratibhāṣitum
kṛcchreṇa saṃstabhya śucaḥ pāṇināmṛjya netrayoḥ
parokṣeṇa samunnaddhapraṇayautkaṇṭhyakātaraḥ
sakhyaṃ maitrīṃ sauhṛdaṃ ca sārathyādiṣu saṃsmaran
nṛpam agrajam ityāha bāṣpagadgadayā girā
arjuna uvāca
vañcito 'haṃ mahārāja hariṇā bandhurūpiṇā
yena me 'pahṛtaṃ tejo devavismāpanaṃ mahat
yasya kṣaṇaviyogena loko hyapriyadarśanaḥ
ukthena rahito hyeṣa mṛtakaḥ procyate yathā
yatsaṃśrayāddrupadageham upāgatānāṃ rājñāṃ svayaṃvaramukhe smaradurmadānām
tejo hṛtaṃ khalu mayābhihataśca matsyaḥ sajjīkṛtena dhanuṣādhigatā ca kṛṣṇā
yatsannidhāvaham u khāṇḍavam agnaye 'dām indraṃ ca sāmaragaṇaṃ tarasā vijitya
labdhā sabhā mayakṛtādbhutaśilpamāyā digbhyo 'haran nṛpatayo balim adhvare te
yattejasā nṛpaśiro'ṅghrim ahan makhārtham āryo 'nujastava gajāyutasattvavīryaḥ
tenāhṛtāḥ pramathanāthamakhāya bhūpā yanmocitāstadanayan balim adhvare te
patnyāstavādhimakhakﾱptamahābhiṣekaślāghiṣṭhacārukabaraṃ kitavaiḥ sabhāyām
spṛṣṭaṃ vikīrya padayoḥ patitāśrumukhyā yastatstriyo 'kṛtahateśavimuktakeśāḥ
yo no jugopa vana etya durantakṛcchrād durvāsaso 'riracitādayutāgrabhug yaḥ
śākānnaśiṣṭam upayujya yatastrilokīṃ tṛptām amaṃsta salile vinimagnasaṅghaḥ
yattejasātha bhagavān yudhi śūlapāṇir vismāpitaḥ sagirijo 'stram adān nijaṃ me
anye 'pi cāham amunaiva kalevareṇa prāpto mahendrabhavane mahadāsanārdham
tatraiva me viharato bhujadaṇḍayugmaṃ gāṇḍīvalakṣaṇam arātivadhāya devāḥ
sendrāḥ śritā yadanubhāvitam ājamīḍha tenāham adya muṣitaḥ puruṣeṇa bhūmnā
yadbāndhavaḥ kurubalābdhim anantapāram eko rathena tatare 'ham atīryasattvam
pratyāhṛtaṃ bahu dhanaṃ ca mayā pareṣāṃ tejāspadaṃ maṇimayaṃ ca hṛtaṃ śirobhyaḥ
yo bhīṣmakarṇaguruśalyacamūṣvadabhra rājanyavaryarathamaṇḍalamaṇḍitāsu
agrecaro mama vibho rathayūthapānām āyurmanāṃsi ca dṛśā saha oja ārchat
yaddoḥṣu mā praṇihitaṃ gurubhīṣmakarṇanaptṛtrigartaśalyasaindhavabāhlikādyaiḥ
astrāṇyamoghamahimāni nirūpitāni nopaspṛśurnṛharidāsam ivāsurāṇi
sautye vṛtaḥ kumatinātmada īśvaro me yatpādapadmam abhavāya bhajanti bhavyāḥ
māṃ śrāntavāham arayo rathino bhuviṣṭhaṃ na prāharan yadanubhāvanirastacittāḥ
narmāṇyudārarucirasmitaśobhitāni he pārtha he 'rjuna sakhe kurunandaneti
saṃjalpitāni naradeva hṛdispṛśāni smarturluṭhanti hṛdayaṃ mama mādhavasya
śayyāsanāṭanavikatthanabhojanādiṣv aikyādvayasya ṛtavān iti vipralabdhaḥ
sakhyuḥ sakheva pitṛvat tanayasya sarvaṃ sehe mahān mahitayā kumateraghaṃ me
so 'haṃ nṛpendra rahitaḥ puruṣottamena sakhyā priyeṇa suhṛdā hṛdayena śūnyaḥ
adhvanyurukramaparigraham aṅga rakṣan gopairasadbhirabaleva vinirjito 'smi
tadvai dhanusta iṣavaḥ sa ratho hayāste so 'haṃ rathī nṛpatayo yata ānamanti
sarvaṃ kṣaṇena tadabhūdasadīśariktaṃ bhasman hutaṃ kuhakarāddham ivoptam ūṣyām
rājaṃstvayānupṛṣṭānāṃ suhṛdāṃ naḥ suhṛtpure
vipraśāpavimūḍhānāṃ nighnatāṃ muṣṭibhirmithaḥ
vāruṇīṃ madirāṃ pītvā madonmathitacetasām
ajānatām ivānyonyaṃ catuḥpañcāvaśeṣitāḥ
prāyeṇaitadbhagavata īśvarasya viceṣṭitam
mitho nighnanti bhūtāni bhāvayanti ca yan mithaḥ
jalaukasāṃ jale yadvan mahānto 'dantyaṇīyasaḥ
durbalān balino rājan mahānto balino mithaḥ
evaṃ baliṣṭhairyadubhirmahadbhiritarān vibhuḥ
yadūn yadubhiranyonyaṃ bhūbhārān saṃjahāra ha
deśakālārthayuktāni hṛttāpopaśamāni ca
haranti smarataścittaṃ govindābhihitāni me
sūta uvāca
evaṃ cintayato jiṣṇoḥ kṛṣṇapādasaroruham
sauhārdenātigāḍhena śāntāsīdvimalā matiḥ
vāsudevāṅghryanudhyānaparibṛṃhitaraṃhasā
bhaktyā nirmathitāśeṣakaṣāyadhiṣaṇo 'rjunaḥ
gītaṃ bhagavatā jñānaṃ yat tat saṅgrāmamūrdhani
kālakarmatamoruddhaṃ punaradhyagamat prabhuḥ
viśoko brahmasampattyā saṃchinnadvaitasaṃśayaḥ
līnaprakṛtinairguṇyādaliṅgatvādasambhavaḥ
niśamya bhagavanmārgaṃ saṃsthāṃ yadukulasya ca
svaḥpathāya matiṃ cakre nibhṛtātmā yudhiṣṭhiraḥ
pṛthāpyanuśrutya dhanañjayoditaṃ nāśaṃ yadūnāṃ bhagavadgatiṃ ca tām
ekāntabhaktyā bhagavatyadhokṣaje niveśitātmopararāma saṃsṛteḥ
yayāharadbhuvo bhāraṃ tāṃ tanuṃ vijahāvajaḥ
kaṇṭakaṃ kaṇṭakeneva dvayaṃ cāpīśituḥ samam
yathā matsyādirūpāṇi dhatte jahyādyathā naṭaḥ
bhūbhāraḥ kṣapito yena jahau tacca kalevaram
yadā mukundo bhagavān imāṃ mahīṃ jahau svatanvā śravaṇīyasatkathaḥ
tadāharevāpratibuddhacetasām abhadrahetuḥ kaliranvavartata
yudhiṣṭhirastat parisarpaṇaṃ budhaḥ pure ca rāṣṭre ca gṛhe tathātmani
vibhāvya lobhānṛtajihmahiṃsanādyadharmacakraṃ gamanāya paryadhāt
svarāṭ pautraṃ vinayinam ātmanaḥ susamaṃ guṇaiḥ
toyanīvyāḥ patiṃ bhūmerabhyaṣiñcadgajāhvaye
mathurāyāṃ tathā vajraṃ śūrasenapatiṃ tataḥ
prājāpatyāṃ nirūpyeṣṭim agnīn apibadīśvaraḥ
visṛjya tatra tat sarvaṃ dukūlavalayādikam
nirmamo nirahaṅkāraḥ saṃchinnāśeṣabandhanaḥ
vācaṃ juhāva manasi tat prāṇa itare ca tam
mṛtyāvapānaṃ sotsargaṃ taṃ pañcatve hyajohavīt
tritve hutvā ca pañcatvaṃ tac caikatve 'juhonmuniḥ
sarvam ātmanyajuhavīdbrahmaṇyātmānam avyaye
cīravāsā nirāhāro baddhavāṅ muktamūrdhajaḥ
darśayann ātmano rūpaṃ jaḍonmattapiśācavat
anavekṣamāṇo niragādaśṛṇvan badhiro yathā
udīcīṃ praviveśāśāṃ gatapūrvāṃ mahātmabhiḥ
hṛdi brahma paraṃ dhyāyan nāvarteta yato gataḥ
sarve tam anunirjagmurbhrātaraḥ kṛtaniścayāḥ
kalinādharmamitreṇa dṛṣṭvā spṛṣṭāḥ prajā bhuvi
te sādhukṛtasarvārthā jñātvātyantikam ātmanaḥ
manasā dhārayāmāsurvaikuṇṭhacaraṇāmbujam
taddhyānodriktayā bhaktyā viśuddhadhiṣaṇāḥ pare
tasmin nārāyaṇapade ekāntamatayo gatim
avāpurduravāpāṃ te asadbhirviṣayātmabhiḥ
vidhūtakalmaṣā sthānaṃ virajenātmanaiva hi
viduro 'pi parityajya prabhāse deham ātmanaḥ
kṛṣṇāveśena taccittaḥ pitṛbhiḥ svakṣayaṃ yayau
draupadī ca tadājñāya patīnām anapekṣatām
vāsudeve bhagavati hyekāntamatirāpa tam
yaḥ śraddhayaitadbhagavatpriyāṇāṃ pāṇḍoḥ sutānām iti samprayāṇam
śṛṇotyalaṃ svastyayanaṃ pavitraṃ labdhvā harau bhaktim upaiti siddhim
sūta uvāca
tataḥ parīkṣiddvijavaryaśikṣayā mahīṃ mahābhāgavataḥ śaśāsa ha
yathā hi sūtyām abhijātakovidāḥ samādiśan vipra mahadguṇastathā
sa uttarasya tanayām upayema irāvatīm
janamejayādīṃścaturastasyām utpādayat sutān
ājahārāśvamedhāṃstrīn gaṅgāyāṃ bhūridakṣiṇān
śāradvataṃ guruṃ kṛtvā devā yatrākṣigocarāḥ
nijagrāhaujasā vīraḥ kaliṃ digvijaye kvacit
nṛpaliṅgadharaṃ śūdraṃ ghnantaṃ gomithunaṃ padā
śaunaka uvāca
kasya hetornijagrāha kaliṃ digvijaye nṛpaḥ
nṛdevacihnadhṛk śūdra ko 'sau gāṃ yaḥ padāhanat
tat kathyatāṃ mahābhāga yadi kṛṣṇakathāśrayam
athavāsya padāmbhoja makarandalihāṃ satām
kim anyairasadālāpairāyuṣo yadasadvyayaḥ
kṣudrāyuṣāṃ nṛṇām aṅga martyānām ṛtam icchatām
ihopahūto bhagavān mṛtyuḥ śāmitrakarmaṇi
na kaścin mriyate tāvadyāvad āsta ihāntakaḥ
etadarthaṃ hi bhagavān āhūtaḥ paramarṣibhiḥ
aho nṛloke pīyeta harilīlāmṛtaṃ vacaḥ
mandasya mandaprajñasya vayo mandāyuṣaśca vai
nidrayā hriyate naktaṃ divā ca vyarthakarmabhiḥ
sūta uvāca
yadā parīkṣit kurujāṅgale 'vasat kaliṃ praviṣṭaṃ nijacakravartite
niśamya vārtām anatipriyāṃ tataḥ śarāsanaṃ saṃyugaśauṇḍirādade
svalaṃkṛtaṃ śyāmaturaṅgayojitaṃ rathaṃ mṛgendradhvajam āśritaḥ purāt
vṛto rathāśvadvipapattiyuktayā svasenayā digvijayāya nirgataḥ
bhadrāśvaṃ ketumālaṃ ca bhārataṃ cottarān kurūn
kimpuruṣādīni varṣāṇi vijitya jagṛhe balim
nagarāṃśca vanāṃścaiva nadīśca vimalodakāḥ
puruṣān devakalpāṃśca nārīśca priyadarśanāḥ
adṛṣṭapūrvān subhagān sa dadarśa dhanañjayaḥ
sadanāni ca śubhrāṇi nārīścāpsarasāṃ nibhāḥ
tatra tatropaśṛṇvānaḥ svapūrveṣāṃ mahātmanām
pragīyamāṇaṃ ca yaśaḥ kṛṣṇamāhātmyasūcakam
ātmānaṃ ca paritrātam aśvatthāmno 'stratejasaḥ
snehaṃ ca vṛṣṇipārthānāṃ teṣāṃ bhaktiṃ ca keśave
tebhyaḥ paramasaṃtuṣṭaḥ prītyujjṛmbhitalocanaḥ
mahādhanāni vāsāṃsi dadau hārān mahāmanāḥ
sārathyapāraṣadasevanasakhyadautyavīrāsanānugamanastavanapraṇāmān
snigdheṣu pāṇḍuṣu jagatpraṇatiṃ ca viṣṇorbhaktiṃ karoti nṛpatiścaraṇāravinde
tasyaivaṃ vartamānasya pūrveṣāṃ vṛttim anvaham
nātidūre kilāścaryaṃ yadāsīt tan nibodha me
dharmaḥ padaikena caran vicchāyām upalabhya gām
pṛcchati smāśruvadanāṃ vivatsām iva mātaram
dharma uvāca
kaccidbhadre 'nāmayam ātmanaste vicchāyāsi mlāyateṣan mukhena
ālakṣaye bhavatīm antarādhiṃ dūre bandhuṃ śocasi kaṃcanāmba
pādairnyūnaṃ śocasi maikapādam ātmānaṃ vā vṛṣalairbhokṣyamāṇam
āho surādīn hṛtayajñabhāgān prajā uta svin maghavatyavarṣati
arakṣyamāṇāḥ striya urvi bālān śocasyatho puruṣādairivārtān
vācaṃ devīṃ brahmakule kukarmaṇyabrahmaṇye rājakule kulāgryān
kiṃ kṣatrabandhūn kalinopasṛṣṭān rāṣṭrāṇi vā tairavaropitāni
itastato vāśanapānavāsaḥsnānavyavāyonmukhajīvalokam
yadvāmba te bhūribharāvatārakṛtāvatārasya harerdharitri
antarhitasya smaratī visṛṣṭā karmāṇi nirvāṇavilambitāni
idaṃ mamācakṣva tavādhimūlaṃ vasundhare yena vikarśitāsi
kālena vā te balināṃ balīyasā surārcitaṃ kiṃ hṛtam amba saubhagam
dharaṇyuvāca
bhavān hi veda tat sarvaṃ yan māṃ dharmānupṛcchasi
caturbhirvartase yena pādairlokasukhāvahaiḥ
satyaṃ śaucaṃ dayā kṣāntistyāgaḥ santoṣa ārjavam
śamo damastapaḥ sāmyaṃ titikṣoparatiḥ śrutam
jñānaṃ viraktiraiśvaryaṃ śauryaṃ tejo balaṃ smṛtiḥ
svātantryaṃ kauśalaṃ kāntirdhairyaṃ mārdavam eva ca
prāgalbhyaṃ praśrayaḥ śīlaṃ saha ojo balaṃ bhagaḥ
gāmbhīryaṃ sthairyam āstikyaṃ kīrtirmāno 'nahaṅkṛtiḥ
ete cānye ca bhagavan nityā yatra mahāguṇāḥ
prārthyā mahattvam icchadbhirna viyanti sma karhicit
tenāhaṃ guṇapātreṇa śrīnivāsena sāmpratam
śocāmi rahitaṃ lokaṃ pāpmanā kalinekṣitam
ātmānaṃ cānuśocāmi bhavantaṃ cāmarottamam
devān pitṝn ṛṣīn sādhūn sarvān varṇāṃstathāśramān
brahmādayo bahutithaṃ yadapāṅgamokṣakāmāstapaḥ samacaran bhagavatprapannāḥ
sā śrīḥ svavāsam aravindavanaṃ vihāya yatpādasaubhagam alaṃ bhajate 'nuraktā
tasyāham abjakuliśāṅkuśaketuketaiḥ śrīmatpadairbhagavataḥ samalaṃkṛtāṅgī
trīn atyaroca upalabhya tato vibhūtiṃ lokān sa māṃ vyasṛjadutsmayatīṃ tadante
yo vai mamātibharam āsuravaṃśarājñāmakṣauhiṇīśatam apānudadātmatantraḥ
tvāṃ duḥstham ūnapadam ātmani pauruṣeṇa sampādayan yaduṣu ramyam abibhradaṅgam
kā vā saheta virahaṃ puruṣottamasya premāvalokarucirasmitavalgujalpaiḥ
sthairyaṃ samānam aharan madhumāninīnāṃ romotsavo mama yadaṅghriviṭaṅkitāyāḥ
tayorevaṃ kathayatoḥ pṛthivīdharmayostadā
parīkṣin nāma rājarṣiḥ prāptaḥ prācīṃ sarasvatīm
sūta uvāca
tatra gomithunaṃ rājā hanyamānam anāthavat
daṇḍahastaṃ ca vṛṣalaṃ dadṛśe nṛpalāñchanam
vṛṣaṃ mṛṇāladhavalaṃ mehantam iva bibhyatam
vepamānaṃ padaikena sīdantaṃ śūdratāḍitam
gāṃ ca dharmadughāṃ dīnāṃ bhṛśaṃ śūdrapadāhatām
vivatsām aśruvadanāṃ kṣāmāṃ yavasam icchatīm
papraccha ratham ārūḍhaḥ kārtasvaraparicchadam
meghagambhīrayā vācā samāropitakārmukaḥ
kastvaṃ maccharaṇe loke balāddhaṃsyabalān balī
naradevo 'si veṣeṇa naṭavat karmaṇādvijaḥ
yastvaṃ kṛṣṇe gate dūraṃ sahagāṇḍīvadhanvanā
śocyo 'syaśocyān rahasi praharan vadham arhasi
tvaṃ vā mṛṇāladhavalaḥ pādairnyūnaḥ padā caran
vṛṣarūpeṇa kiṃ kaściddevo naḥ parikhedayan
na jātu kauravendrāṇāṃ dordaṇḍaparirambhite
bhūtale 'nupatantyasmin vinā te prāṇināṃ śucaḥ
mā saurabheyātra śuco vyetu te vṛṣalādbhayam
mā rodīr amba bhadraṃ te khalānāṃ mayi śāstari
yasya rāṣṭre prajāḥ sarvāstrasyante sādhvyasādhubhiḥ
tasya mattasya naśyanti kīrtirāyurbhago gatiḥ
eṣa rājñāṃ paro dharmo hyārtānām ārtinigrahaḥ
ata enaṃ vadhiṣyāmi bhūtadruham asattamam
ko 'vṛścat tava pādāṃstrīn saurabheya catuṣpada
mā bhūvaṃstvādṛśā rāṣṭre rājñāṃ kṛṣṇānuvartinām
ākhyāhi vṛṣa bhadraṃ vaḥ sādhūnām akṛtāgasām
ātmavairūpyakartāraṃ pārthānāṃ kīrtidūṣaṇam
jane 'nāgasyaghaṃ yuñjan sarvato 'sya ca madbhayam
sādhūnāṃ bhadram eva syādasādhudamane kṛte
anāgaḥsviha bhūteṣu ya āgaskṛn niraṅkuśaḥ
āhartāsmi bhujaṃ sākṣādamartyasyāpi sāṅgadam
rājño hi paramo dharmaḥ svadharmasthānupālanam
śāsato 'nyān yathāśāstram anāpadyutpathān iha
dharma uvāca
etadvaḥ pāṇḍaveyānāṃ yuktam ārtābhayaṃ vacaḥ
yeṣāṃ guṇagaṇaiḥ kṛṣṇo dautyādau bhagavān kṛtaḥ
na vayaṃ kleśabījāni yataḥ syuḥ puruṣarṣabha
puruṣaṃ taṃ vijānīmo vākyabhedavimohitāḥ
kecidvikalpavasanā āhurātmānam ātmanaḥ
daivam anye 'pare karma svabhāvam apare prabhum
apratarkyādanirdeśyāditi keṣvapi niścayaḥ
atrānurūpaṃ rājarṣe vimṛśa svamanīṣayā
sūta uvāca
evaṃ dharme pravadati sa samrāḍdvijasattamāḥ
samāhitena manasā vikhedaḥ paryacaṣṭa tam
rājovāca
dharmaṃ bravīṣi dharmajña dharmo 'si vṛṣarūpadhṛk
yadadharmakṛtaḥ sthānaṃ sūcakasyāpi tadbhavet
athavā devamāyāyā nūnaṃ gatiragocarā
cetaso vacasaścāpi bhūtānām iti niścayaḥ
tapaḥ śaucaṃ dayā satyam iti pādāḥ kṛte kṛtāḥ
adharmāṃśaistrayo bhagnāḥ smayasaṅgamadaistava
idānīṃ dharma pādaste satyaṃ nirvartayedyataḥ
taṃ jighṛkṣatyadharmo 'yam anṛtenaidhitaḥ kaliḥ
iyaṃ ca bhūmirbhagavatā nyāsitorubharā satī
śrīmadbhistatpadanyāsaiḥ sarvataḥ kṛtakautukā
śocatyaśrukalā sādhvī durbhagevojjhitā satī
abrahmaṇyā nṛpavyājāḥ śūdrā bhokṣyanti mām iti
iti dharmaṃ mahīṃ caiva sāntvayitvā mahārathaḥ
niśātam ādade khaḍgaṃ kalaye 'dharmahetave
taṃ jighāṃsum abhipretya vihāya nṛpalāñchanam
tatpādamūlaṃ śirasā samagādbhayavihvalaḥ
patitaṃ pādayorvīraḥ kṛpayā dīnavatsalaḥ
śaraṇyo nāvadhīcchlokya āha cedaṃ hasann iva
rājovāca
na te guḍākeśayaśodharāṇāṃ baddhāñjalervai bhayam asti kiṃcit
na vartitavyaṃ bhavatā kathañcana kṣetre madīye tvam adharmabandhuḥ
tvāṃ vartamānaṃ naradevadeheṣvanupravṛtto 'yam adharmapūgaḥ
lobho 'nṛtaṃ cauryam anāryam aṃho jyeṣṭhā ca māyā kalahaśca dambhaḥ
na vartitavyaṃ tadadharmabandho dharmeṇa satyena ca vartitavye
brahmāvarte yatra yajanti yajñairyajñeśvaraṃ yajñavitānavijñāḥ
yasmin harirbhagavān ijyamāna ijyātmamūrtiryajatāṃ śaṃ tanoti
kāmān amoghān sthirajaṅgamānām antarbahirvāyurivaiṣa ātmā
sūta uvāca
parīkṣitaivam ādiṣṭaḥ sa kalirjātavepathuḥ
tam udyatāsim āhedaṃ daṇḍapāṇim ivodyatam
kaliruvāca
yatra kva vātha vatsyāmi sārvabhauma tavājñayā
lakṣaye tatra tatrāpi tvām ātteṣuśarāsanam
tan me dharmabhṛtāṃ śreṣṭha sthānaṃ nirdeṣṭum arhasi
yatraiva niyato vatsya ātiṣṭhaṃste 'nuśāsanam
sūta uvāca
abhyarthitastadā tasmai sthānāni kalaye dadau
dyūtaṃ pānaṃ striyaḥ sūnā yatrādharmaścaturvidhaḥ
punaśca yācamānāya jātarūpam adāt prabhuḥ
tato 'nṛtaṃ madaṃ kāmaṃ rajo vairaṃ ca pañcamam
amūni pañca sthānāni hyadharmaprabhavaḥ kaliḥ
auttareyeṇa dattāni nyavasat tannideśakṛt
athaitāni na seveta bubhūṣuḥ puruṣaḥ kvacit
viśeṣato dharmaśīlo rājā lokapatirguruḥ
vṛṣasya naṣṭāṃstrīn pādān tapaḥ śaucaṃ dayām iti
pratisaṃdadha āśvāsya mahīṃ ca samavardhayat
sa eṣa etarhyadhyāsta āsanaṃ pārthivocitam
pitāmahenopanyastaṃ rājñāraṇyaṃ vivikṣatā
āste 'dhunā sa rājarṣiḥ kauravendraśriyollasan
gajāhvaye mahābhāgaścakravartī bṛhacchravāḥ
itthambhūtānubhāvo 'yam abhimanyusuto nṛpaḥ
yasya pālayataḥ kṣauṇīṃ yūyaṃ satrāya dīkṣitāḥ
sūta uvāca
yo vai drauṇyastravipluṣṭo na māturudare mṛtaḥ
anugrahādbhagavataḥ kṛṣṇasyādbhutakarmaṇaḥ
brahmakopotthitādyastu takṣakāt prāṇaviplavāt
na saṃmumohorubhayādbhagavatyarpitāśayaḥ
utsṛjya sarvataḥ saṅgaṃ vijñātājitasaṃsthitiḥ
vaiyāsakerjahau śiṣyo gaṅgāyāṃ svaṃ kalevaram
nottamaślokavārtānāṃ juṣatāṃ tatkathāmṛtam
syāt sambhramo 'ntakāle 'pi smaratāṃ tatpadāmbujam
tāvat kalirna prabhavet praviṣṭo 'pīha sarvataḥ
yāvadīśo mahān urvyām ābhimanyava ekarāṭ
yasminn ahani yarhyeva bhagavān utsasarja gām
tadaivehānuvṛtto 'sāvadharmaprabhavaḥ kaliḥ
nānudveṣṭi kaliṃ samrāṭ sāraṅga iva sārabhuk
kuśalānyāśu sidhyanti netarāṇi kṛtāni yat
kiṃ nu bāleṣu śūreṇa kalinā dhīrabhīruṇā
apramattaḥ pramatteṣu yo vṛko nṛṣu vartate
upavarṇitam etadvaḥ puṇyaṃ pārīkṣitaṃ mayā
vāsudevakathopetam ākhyānaṃ yadapṛcchata
yā yāḥ kathā bhagavataḥ kathanīyorukarmaṇaḥ
guṇakarmāśrayāḥ puṃbhiḥ saṃsevyāstā bubhūṣubhiḥ
ṛṣaya ūcuḥ
sūta jīva samāḥ saumya śāśvatīrviśadaṃ yaśaḥ
yastvaṃ śaṃsasi kṛṣṇasya martyānām amṛtaṃ hi naḥ
karmaṇyasminn anāśvāse dhūmadhūmrātmanāṃ bhavān
āpāyayati govinda pādapadmāsavaṃ madhu
tulayāma lavenāpi na svargaṃ nāpunarbhavam
bhagavatsaṅgisaṅgasya martyānāṃ kim utāśiṣaḥ
ko nāma tṛpyedrasavit kathāyāṃ mahattamaikāntaparāyaṇasya
nāntaṃ guṇānām aguṇasya jagmur yogeśvarā ye bhavapādmamukhyāḥ
tan no bhavān vai bhagavatpradhāno mahattamaikāntaparāyaṇasya
harerudāraṃ caritaṃ viśuddhaṃ śuśrūṣatāṃ no vitanotu vidvan
sa vai mahābhāgavataḥ parīkṣid yenāpavargākhyam adabhrabuddhiḥ
jñānena vaiyāsakiśabditena bheje khagendradhvajapādamūlam
tan naḥ paraṃ puṇyam asaṃvṛtārtham ākhyānam atyadbhutayoganiṣṭham
ākhyāhy anantācaritopapannaṃ pārīkṣitaṃ bhāgavatābhirāmam
sūta uvāca
aho vayaṃ janmabhṛto 'dya hāsma vṛddhānuvṛttyāpi vilomajātāḥ
dauṣkulyam ādhiṃ vidhunoti śīghraṃ mahattamānām abhidhānayogaḥ
kutaḥ punargṛṇato nāma tasya mahattamaikāntaparāyaṇasya
yo 'nantaśaktirbhagavān ananto mahadguṇatvādyam anantam āhuḥ
etāvatālaṃ nanu sūcitena guṇairasāmyānatiśāyanasya
hitvetarān prārthayato vibhūtir yasyāṅghrireṇuṃ juṣate 'nabhīpsoḥ
athāpi yatpādanakhāvasṛṣṭaṃ jagad viriñcopahṛtārhaṇāmbhaḥ
seśaṃ punātyanyatamo mukundāt ko nāma loke bhagavatpadārthaḥ
yatrānuraktāḥ sahasaiva dhīrā vyapohya dehādiṣu saṅgam ūḍham
vrajanti tat pāramahaṃsyam antyaṃ yasminn ahiṃsopaśamaḥ svadharmaḥ
ahaṃ hi pṛṣṭo 'ryamaṇo bhavadbhir ācakṣa ātmāvagamo 'tra yāvān
nabhaḥ patantyātmasamaṃ patatriṇas tathā samaṃ viṣṇugatiṃ vipaścitaḥ
ekadā dhanurudyamya vicaran mṛgayāṃ vane
mṛgān anugataḥ śrāntaḥ kṣudhitastṛṣito bhṛśam
jalāśayam acakṣāṇaḥ praviveśa tam āśramam
dadarśa munim āsīnaṃ śāntaṃ mīlitalocanam
pratiruddhendriyaprāṇamanobuddhim upāratam
sthānatrayāt paraṃ prāptaṃ brahmabhūtam avikriyam
viprakīrṇajaṭācchannaṃ rauraveṇājinena ca
viśuṣyattālurudakaṃ tathābhūtam ayācata
alabdhatṛṇabhūmyādir asaṃprāptārghyasūnṛtaḥ
avajñātam ivātmānaṃ manyamānaścukopa ha
abhūtapūrvaḥ sahasā kṣuttṛḍbhyām arditātmanaḥ
brāhmaṇaṃ pratyabhūdbrahman matsaro manyureva ca
sa tu brahmaṛṣeraṃse gatāsum uragaṃ ruṣā
vinirgacchan dhanuṣkoṭyā nidhāya puram āgataḥ
eṣa kiṃ nibhṛtāśeṣakaraṇo mīlitekṣaṇaḥ
mṛṣāsamādhir āhosvit kiṃ nu syāt kṣatrabandhubhiḥ
tasya putro 'titejasvī viharan bālako 'rbhakaiḥ
rājñāghaṃ prāpitaṃ tātaṃ śrutvā tatredam abravīt
aho adharmaḥ pālānāṃ pīvnāṃ balibhujām iva
svāminyaghaṃ yaddāsānāṃ dvārapānāṃ śunām iva
brāhmaṇaiḥ kṣatrabandhurhi gṛhapālo nirūpitaḥ
sa kathaṃ tadgṛhe dvāḥsthaḥ sabhāṇḍaṃ bhoktum arhati
kṛṣṇe gate bhagavati śāstaryutpathagāminām
tadbhinnasetūn adyāhaṃ śāsmi paśyata me balam
ityuktvā roṣatāmrākṣo vayasyān ṛṣibālakaḥ
kauśikyāpa upaspṛśya vāgvajraṃ visasarja ha
iti laṅghitamaryādaṃ takṣakaḥ saptame 'hani
daṅkṣyati sma kulāṅgāraṃ codito me tatadruham
tato 'bhyetyāśramaṃ bālo gale sarpakalevaram
pitaraṃ vīkṣya duḥkhārto muktakaṇṭho ruroda ha
sa vā āṅgiraso brahman śrutvā sutavilāpanam
unmīlya śanakairnetre dṛṣṭvā cāṃse mṛtoragam
visṛjya taṃ ca papraccha vatsa kasmāddhi rodiṣi
kena vā te 'pakṛtam ityuktaḥ sa nyavedayat
niśamya śaptam atadarhaṃ narendraṃ sa brāhmaṇo nātmajam abhyanandat
aho batāṃho mahadadya te kṛtam alpīyasi droha ururdamo dhṛtaḥ
na vai nṛbhirnaradevaṃ parākhyaṃ saṃmātum arhasyavipakvabuddhe
yattejasā durviṣaheṇa guptā vindanti bhadrāṇyakutobhayāḥ prajāḥ
alakṣyamāṇe naradevanāmni rathāṅgapāṇāvayam aṅga lokaḥ
tadā hi caurapracuro vinaṅkṣyatyarakṣyamāṇo 'vivarūthavat kṣaṇāt
tadadya naḥ pāpam upaityananvayaṃ yan naṣṭanāthasya vasorvilumpakāt
parasparaṃ ghnanti śapanti vṛñjate paśūn striyo 'rthān purudasyavo janāḥ
tadāryadharmaḥ pravilīyate nṛṇāṃ varṇāśramācārayutastrayīmayaḥ
tato 'rthakāmābhiniveśitātmanāṃ śunāṃ kapīnām iva varṇasaṅkaraḥ
dharmapālo narapatiḥ sa tu samrāḍbṛhacchravāḥ
sākṣān mahābhāgavato rājarṣir hayamedhayāṭ
kṣuttṛṭśramayuto dīno naivāsmacchāpam arhati
apāpeṣu svabhṛtyeṣu bālenāpakvabuddhinā
pāpaṃ kṛtaṃ tadbhagavān sarvātmā kṣantum arhati
tiraskṛtā vipralabdhāḥ śaptāḥ kṣiptā hatā api
nāsya tat pratikurvanti tadbhaktāḥ prabhavo 'pi hi
iti putrakṛtāghena so 'nutapto mahāmuniḥ
svayaṃ viprakṛto rājñā naivāghaṃ tadacintayat
prāyaśaḥ sādhavo loke parairdvandveṣu yojitāḥ
na vyathanti na hṛṣyanti yata ātmāguṇāśrayaḥ
sūta uvāca
mahīpatistvatha tatkarma garhyaṃ vicintayann ātmakṛtaṃ sudurmanāḥ
aho mayā nīcam anāryavat kṛtaṃ nirāgasi brahmaṇi gūḍhatejasi
dhruvaṃ tato me kṛtadevahelanād duratyayaṃ vyasanaṃ nātidīrghāt
tadastu kāmaṃ hyaghaniṣkṛtāya me yathā na kuryāṃ punarevam addhā
adyaiva rājyaṃ balam ṛddhakośaṃ prakopitabrahmakulānalo me
dahatvabhadrasya punarna me 'bhūt pāpīyasī dhīrdvijadevagobhyaḥ
sa cintayann ittham athāśṛṇodyathā muneḥ sutokto nirṛtistakṣakākhyaḥ
sa sādhu mene na cireṇa takṣakā nalaṃ prasaktasya viraktikāraṇam
atho vihāyemam amuṃ ca lokaṃ vimarśitau heyatayā purastāt
kṛṣṇāṅghrisevām adhimanyamāna upāviśat prāyam amartyanadyām
yā vai lasacchrītulasīvimiśrakṛṣṇāṅghrireṇvabhyadhikāmbunetrī
punāti lokān ubhayatra seśān kastāṃ na seveta mariṣyamāṇaḥ
iti vyavacchidya sa pāṇḍaveyaḥ prāyopaveśaṃ prati viṣṇupadyām
dadhau mukundāṅghrim ananyabhāvo munivrato muktasamastasaṅgaḥ
tatropajagmurbhuvanaṃ punānā mahānubhāvā munayaḥ saśiṣyāḥ
prāyeṇa tīrthābhigamāpadeśaiḥ svayaṃ hi tīrthāni punanti santaḥ
atrirvasiṣṭhaścyavanaḥ śaradvān ariṣṭanemirbhṛguraṅgirāśca
parāśaro gādhisuto 'tha rāma utathya indrapramadedhmavāhau
medhātithirdevala ārṣṭiṣeṇo bhāradvājo gautamaḥ pippalādaḥ
maitreya aurvaḥ kavaṣaḥ kumbhayonir dvaipāyano bhagavān nāradaśca
anye ca devarṣibrahmarṣivaryā rājarṣivaryā aruṇādayaśca
nānārṣeyapravarān sametān abhyarcya rājā śirasā vavande
sukhopaviṣṭeṣvatha teṣu bhūyaḥ kṛtapraṇāmaḥ svacikīrṣitaṃ yat
vijñāpayāmāsa viviktacetā upasthito 'gre 'bhigṛhītapāṇiḥ
rājovāca
aho vayaṃ dhanyatamā nṛpāṇāṃ mahattamānugrahaṇīyaśīlāḥ
rājñāṃ kulaṃ brāhmaṇapādaśaucād dūrādvisṛṣṭaṃ bata garhyakarma
tasyaiva me 'ghasya parāvareśo vyāsaktacittasya gṛheṣvabhīkṣṇam
nirvedamūlo dvijaśāparūpo yatra prasakto bhayam āśu dhatte
taṃ mopayātaṃ pratiyantu viprā gaṅgā ca devī dhṛtacittam īśe
dvijopasṛṣṭaḥ kuhakastakṣako vā daśatvalaṃ gāyata viṣṇugāthāḥ
punaśca bhūyādbhagavatyanante ratiḥ prasaṅgaśca tadāśrayeṣu
mahatsu yāṃ yām upayāmi sṛṣṭiṃ maitryastu sarvatra namo dvijebhyaḥ
iti sma rājādhyavasāyayuktaḥ prācīnamūleṣu kuśeṣu dhīraḥ
udaṅmukho dakṣiṇakūla āste samudrapatnyāḥ svasutanyastabhāraḥ
evaṃ ca tasmin naradevadeve prāyopaviṣṭe divi devasaṅghāḥ
praśasya bhūmau vyakiran prasūnair mudā muhurdundubhayaśca neduḥ
maharṣayo vai samupāgatā ye praśasya sādhvityanumodamānāḥ
ūcuḥ prajānugrahaśīlasārā yaduttamaślokaguṇābhirūpam
na vā idaṃ rājarṣivarya citraṃ bhavatsu kṛṣṇaṃ samanuvrateṣu
ye 'dhyāsanaṃ rājakirīṭajuṣṭaṃ sadyo jahurbhagavatpārśvakāmāḥ
sarve vayaṃ tāvadihāsmahe 'tha kalevaraṃ yāvadasau vihāya
lokaṃ paraṃ virajaskaṃ viśokaṃ yāsyatyayaṃ bhāgavatapradhānaḥ
āśrutya tadṛṣigaṇavacaḥ parīkṣit samaṃ madhucyudguru cāvyalīkam
ābhāṣatainān abhinandya yuktān śuśrūṣamāṇaścaritāni viṣṇoḥ
samāgatāḥ sarvata eva sarve vedā yathā mūrtidharāstripṛṣṭhe
nehātha nāmutra ca kaścanārtha ṛte parānugraham ātmaśīlam
tataśca vaḥ pṛcchyam imaṃ vipṛcche viśrabhya viprā iti kṛtyatāyām
sarvātmanā mriyamāṇaiśca kṛtyaṃ śuddhaṃ ca tatrāmṛśatābhiyuktāḥ
tatrābhavadbhagavān vyāsaputro yadṛcchayā gām aṭamāno 'napekṣaḥ
alakṣyaliṅgo nijalābhatuṣṭo vṛtaśca bālairavadhūtaveṣaḥ
taṃ dvyaṣṭavarṣaṃ sukumārapādakarorubāhvaṃsakapolagātram
cārvāyatākṣonnasatulyakarṇasubhrvānanaṃ kambusujātakaṇṭham
nigūḍhajatruṃ pṛthutuṅgavakṣasam āvartanābhiṃ valivalgūdaraṃ ca
digambaraṃ vaktravikīrṇakeśaṃ pralambabāhuṃ svamarottamābham
śyāmaṃ sadāpīvyavayo'ṅgalakṣmyā strīṇāṃ manojñaṃ rucirasmitena
pratyutthitāste munayaḥ svāsanebhyas tallakṣaṇajñā api gūḍhavarcasam
sa viṣṇurāto 'tithaya āgatāya tasmai saparyāṃ śirasājahāra
tato nivṛttā hyabudhāḥ striyo 'rbhakā mahāsane sopaviveśa pūjitaḥ
sa saṃvṛtastatra mahān mahīyasāṃ brahmarṣirājarṣidevarṣisaṅghaiḥ
vyarocatālaṃ bhagavān yathendur graharkṣatārānikaraiḥ parītaḥ
praśāntam āsīnam akuṇṭhamedhasaṃ muniṃ nṛpo bhāgavato 'bhyupetya
praṇamya mūrdhnāvahitaḥ kṛtāñjalir natvā girā sūnṛtayānvapṛcchat
parīkṣiduvāca
aho adya vayaṃ brahman satsevyāḥ kṣatrabandhavaḥ
kṛpayātithirūpeṇa bhavadbhistīrthakāḥ kṛtāḥ
yeṣāṃ saṃsmaraṇāt puṃsāṃ sadyaḥ śudhyanti vai gṛhāḥ
kiṃ punardarśanasparśapādaśaucāsanādibhiḥ
sānnidhyāt te mahāyogin pātakāni mahāntyapi
sadyo naśyanti vai puṃsāṃ viṣṇoriva suretarāḥ
api me bhagavān prītaḥ kṛṣṇaḥ pāṇḍusutapriyaḥ
paitṛṣvaseyaprītyarthaṃ tadgotrasyāttabāndhavaḥ
anyathā te 'vyaktagaterdarśanaṃ naḥ kathaṃ nṛṇām
nitarāṃ mriyamāṇānāṃ saṃsiddhasya vanīyasaḥ
ataḥ pṛcchāmi saṃsiddhiṃ yogināṃ paramaṃ gurum
puruṣasyeha yat kāryaṃ mriyamāṇasya sarvathā
yacchrotavyam atho japyaṃ yat kartavyaṃ nṛbhiḥ prabho
smartavyaṃ bhajanīyaṃ vā brūhi yadvā viparyayam
nūnaṃ bhagavato brahman gṛheṣu gṛhamedhinām
na lakṣyate hyavasthānam api godohanaṃ kvacit
sūta uvāca
evam ābhāṣitaḥ pṛṣṭaḥ sa rājñā ślakṣṇayā girā
pratyabhāṣata dharmajño bhagavān bādarāyaṇiḥ
śrīśuka uvāca
varīyān eṣa te praśnaḥ kṛto lokahitaṃ nṛpa
ātmavitsaṃmataḥ puṃsāṃ śrotavyādiṣu yaḥ paraḥ
śrotavyādīni rājendra nṛṇāṃ santi sahasraśaḥ
apaśyatām ātmatattvaṃ gṛheṣu gṛhamedhinām
nidrayā hriyate naktaṃ vyavāyena ca vā vayaḥ
divā cārthehayā rājan kuṭumbabharaṇena vā
dehāpatyakalatrādiṣvātmasainyeṣvasatsvapi
teṣāṃ pramatto nidhanaṃ paśyann api na paśyati
tasmādbhārata sarvātmā bhagavān īśvaro hariḥ
śrotavyaḥ kīrtitavyaśca smartavyaścecchatābhayam
etāvān sāṅkhyayogābhyāṃ svadharmapariniṣṭhayā
janmalābhaḥ paraḥ puṃsām ante nārāyaṇasmṛtiḥ
prāyeṇa munayo rājan nivṛttā vidhiṣedhataḥ
nairguṇyasthā ramante sma guṇānukathane hareḥ
idaṃ bhāgavataṃ nāma purāṇaṃ brahmasaṃmitam
adhītavān dvāparādau piturdvaipāyanādaham
pariniṣṭhito 'pi nairguṇya uttamaślokalīlayā
gṛhītacetā rājarṣe ākhyānaṃ yadadhītavān
tadahaṃ te 'bhidhāsyāmi mahāpauruṣiko bhavān
yasya śraddadhatām āśu syān mukunde matiḥ satī
etan nirvidyamānānām icchatām akutobhayam
yogināṃ nṛpa nirṇītaṃ harernāmānukīrtanam
kiṃ pramattasya bahubhiḥ parokṣairhāyanairiha
varaṃ muhūrtaṃ viditaṃ ghaṭate śreyase yataḥ
khaṭvāṅgo nāma rājarṣirjñātveyattām ihāyuṣaḥ
muhūrtāt sarvam utsṛjya gatavān abhayaṃ harim
tavāpyetarhi kauravya saptāhaṃ jīvitāvadhiḥ
upakalpaya tat sarvaṃ tāvadyat sāmparāyikam
antakāle tu puruṣa āgate gatasādhvasaḥ
chindyādasaṅgaśastreṇa spṛhāṃ dehe 'nu ye ca tam
gṛhāt pravrajito dhīraḥ puṇyatīrthajalāplutaḥ
śucau vivikta āsīno vidhivat kalpitāsane
abhyasen manasā śuddhaṃ trivṛdbrahmākṣaraṃ param
mano yacchejjitaśvāso brahmabījam avismaran
niyacchedviṣayebhyo 'kṣān manasā buddhisārathiḥ
manaḥ karmabhirākṣiptaṃ śubhārthe dhārayeddhiyā
tatraikāvayavaṃ dhyāyedavyucchinnena cetasā
mano nirviṣayaṃ yuktvā tataḥ kiṃcana na smaret
padaṃ tat paramaṃ viṣṇormano yatra prasīdati
rajastamobhyām ākṣiptaṃ vimūḍhaṃ mana ātmanaḥ
yaccheddhāraṇayā dhīro hanti yā tatkṛtaṃ malam
yasyāṃ saṃdhāryamāṇāyāṃ yogino bhaktilakṣaṇaḥ
āśu sampadyate yoga āśrayaṃ bhadram īkṣataḥ
rājovāca
yathā saṃdhāryate brahman dhāraṇā yatra saṃmatā
yādṛśī vā haredāśu puruṣasya manomalam
śrīśuka uvāca
jitāsano jitaśvāso jitasaṅgo jitendriyaḥ
sthūle bhagavato rūpe manaḥ saṃdhārayeddhiyā
viśeṣastasya deho 'yaṃ sthaviṣṭhaśca sthavīyasām
yatredaṃ vyajyate viśvaṃ bhūtaṃ bhavyaṃ bhavacca sat
aṇḍakośe śarīre 'smin saptāvaraṇasaṃyute
vairājaḥ puruṣo yo 'sau bhagavān dhāraṇāśrayaḥ
pātālam etasya hi pādamūlaṃ paṭhanti pārṣṇiprapade rasātalam
mahātalaṃ viśvasṛjo 'tha gulphau talātalaṃ vai puruṣasya jaṅghe
dve jānunī sutalaṃ viśvamūrter ūrudvayaṃ vitalaṃ cātalaṃ ca
mahītalaṃ tajjaghanaṃ mahīpate nabhastalaṃ nābhisaro gṛṇanti
uraḥsthalaṃ jyotiranīkam asya grīvā maharvadanaṃ vai jano 'sya
tapo varāṭīṃ vidurādipuṃsaḥ satyaṃ tu śīrṣāṇi sahasraśīrṣṇaḥ
indrādayo bāhava āhurusrāḥ karṇau diśaḥ śrotram amuṣya śabdaḥ
nāsatyadasrau paramasya nāse ghrāṇo 'sya gandho mukham agniriddhaḥ
dyaurakṣiṇī cakṣurabhūt pataṅgaḥ pakṣmāṇi viṣṇorahanī ubhe ca
tadbhrūvijṛmbhaḥ parameṣṭhidhiṣṇyam āpo 'sya tālū rasa eva jihvā
chandāṃsyanantasya śiro gṛṇanti daṃṣṭrā yamaḥ snehakalā dvijāni
hāso janonmādakarī ca māyā durantasargo yadapāṅgamokṣaḥ
vrīḍottarauṣṭho 'dhara eva lobho dharmaḥ stano 'dharmapatho 'sya pṛṣṭham
kastasya meḍhraṃ vṛṣaṇau ca mitrau kukṣiḥ samudrā girayo 'sthisaṅghāḥ
nāḍyo 'sya nadyo 'tha tanūruhāṇi mahīruhā viśvatanornṛpendra
anantavīryaḥ śvasitaṃ mātariśvā gatirvayaḥ karma guṇapravāhaḥ
īśasya keśān vidurambuvāhān vāsastu sandhyāṃ kuruvarya bhūmnaḥ
avyaktam āhurhṛdayaṃ manaścasa candramāḥ sarvavikārakośaḥ
vijñānaśaktiṃ mahim āmananti sarvātmano 'ntaḥkaraṇaṃ giritram
aśvāśvataryuṣṭragajā nakhāni sarve mṛgāḥ paśavaḥ śroṇideśe
vayāṃsi tadvyākaraṇaṃ vicitraṃ manurmanīṣā manujo nivāsaḥ
gandharvavidyādharacāraṇāpsaraḥ svarasmṛtīrasurānīkavīryaḥ
brahmānanaṃ kṣatrabhujo mahātmā viḍūruraṅghriśritakṛṣṇavarṇaḥ
nānābhidhābhījyagaṇopapanno dravyātmakaḥ karma vitānayogaḥ
iyān asāvīśvaravigrahasya yaḥ saṃniveśaḥ kathito mayā te
saṃdhāryate 'smin vapuṣi sthaviṣṭhe manaḥ svabuddhyā na yato 'sti kiṃcit
sa sarvadhīvṛttyanubhūtasarva ātmā yathā svapnajanekṣitaikaḥ
taṃ satyam ānandanidhiṃ bhajeta nānyatra sajedyata ātmapātaḥ
śrīśuka uvāca
evaṃ purā dhāraṇayātmayonir naṣṭāṃ smṛtiṃ pratyavarudhya tuṣṭāt
tathā sasarjedam amoghadṛṣṭir yathāpyayāt prāg vyavasāyabuddhiḥ
śābdasya hi brahmaṇa eṣa panthā yan nāmabhirdhyāyati dhīrapārthaiḥ
paribhramaṃstatra na vindate 'rthān māyāmaye vāsanayā śayānaḥ
ataḥ kavirnāmasu yāvadarthaḥ syādapramatto vyavasāyabuddhiḥ
siddhe 'nyathārthe na yateta tatra pariśramaṃ tatra samīkṣamāṇaḥ
satyāṃ kṣitau kiṃ kaśipoḥ prayāsair bāhau svasiddhe hyupabarhaṇaiḥ kim
satyañjalau kiṃ purudhānnapātryā digvalkalādau sati kiṃ dukūlaiḥ
cīrāṇi kiṃ pathi na santi diśanti bhikṣāṃ naivāṅghripāḥ parabhṛtaḥ sarito 'pyaśuṣyan
ruddhā guhāḥ kim ajito 'vati nopasannān kasmādbhajanti kavayo dhanadurmadāndhān
evaṃ svacitte svata eva siddha ātmā priyo 'rtho bhagavān anantaḥ
taṃ nirvṛto niyatārtho bhajeta saṃsārahetūparamaśca yatra
kastāṃ tv anādṛtya parānucintām ṛte paśūn asatīṃ nāma kuryāt
paśyañ janaṃ patitaṃ vaitaraṇyāṃ svakarmajān paritāpāñ juṣāṇam
kecit svadehāntarhṛdayāvakāśe prādeśamātraṃ puruṣaṃ vasantam
caturbhujaṃ kañjarathāṅgaśaṅkhagadādharaṃ dhāraṇayā smaranti
rasannavaktraṃ nalināyatekṣaṇaṃ kadambakiñjalkapiśaṅgavāsasam
lasanmahāratnahiraṇmayāṅgadaṃ sphuranmahāratnakirīṭakuṇḍalam
unnidrahṛtpaṅkajakarṇikālaye yogeśvarāsthāpitapādapallavam
śrīlakṣaṇaṃ kaustubharatnakandharam amlānalakṣmyā vanamālayācitam
vibhūṣitaṃ mekhalayāṅgulīyakair mahādhanairnūpurakaṅkaṇādibhiḥ
snigdhāmalākuñcitanīlakuntalair virocamānānanahāsapeśalam
adīnalīlāhasitekṣaṇollasadbhrūbhaṅgasaṃsūcitabhūryanugraham
īkṣeta cintāmayam enam īśvaraṃ yāvan mano dhāraṇayāvatiṣṭhate
ekaikaśo 'ṅgāni dhiyānubhāvayet pādādi yāvaddhasitaṃ gadābhṛtaḥ
jitaṃ jitaṃ sthānam apohya dhārayet paraṃ paraṃ śudhyati dhīryathā yathā
yāvan na jāyeta parāvare 'smin viśveśvare draṣṭari bhaktiyogaḥ
tāvat sthavīyaḥ puruṣasya rūpaṃ kriyāvasāne prayataḥ smareta
sthiraṃ sukhaṃ cāsanam āsthito yatir yadā jihāsurimam aṅga lokam
kāle ca deśe ca mano na sajjayet prāṇān niyacchen manasā jitāsuḥ
manaḥ svabuddhyāmalayā niyamya kṣetrajña etāṃ ninayet tam ātmani
ātmānam ātmanyavarudhya dhīro labdhopaśāntirvirameta kṛtyāt
na yatra kālo 'nimiṣāṃ paraḥ prabhuḥ kuto nu devā jagatāṃ ya īśire
na yatra sattvaṃ na rajastamaśca na vai vikāro na mahān pradhānam
paraṃ padaṃ vaiṣṇavam āmananti tad yan neti netītyatadutsisṛkṣavaḥ
visṛjya daurātmyam ananyasauhṛdā hṛdopaguhyārhapadaṃ pade pade
itthaṃ munistūparamedvyavasthito vijñānadṛgvīryasurandhitāśayaḥ
svapārṣṇināpīḍya gudaṃ tato 'nilaṃ sthāneṣu ṣaṭsūnnamayej jitaklamaḥ
nābhyāṃ sthitaṃ hṛdyadhiropya tasmād udānagatyorasi taṃ nayen muniḥ
tato 'nusaṃdhāya dhiyā manasvī svatālumūlaṃ śanakairnayeta
tasmādbhruvorantaram unnayeta niruddhasaptāyatano 'napekṣaḥ
sthitvā muhūrtārdham akuṇṭhadṛṣṭir nirbhidya mūrdhan visṛjet paraṃ gataḥ
yadi prayāsyan nṛpa pārameṣṭhyaṃ vaihāyasānām uta yadvihāram
aṣṭādhipatyaṃ guṇasaṃnivāye sahaiva gacchen manasendriyaiśca
yogeśvarāṇāṃ gatim āhurantar bahistrilokyāḥ pavanāntarātmanām
na karmabhistāṃ gatim āpnuvanti vidyātapoyogasamādhibhājām
vaiśvānaraṃ yāti vihāyasā gataḥ suṣumṇayā brahmapathena śociṣā
vidhūtakalko 'tha harerudastāt prayāti cakraṃ nṛpa śaiśumāram
tadviśvanābhiṃ tvativartya viṣṇor aṇīyasā virajenātmanaikaḥ
namaskṛtaṃ brahmavidām upaiti kalpāyuṣo yadvibudhā ramante
atho anantasya mukhānalena dandahyamānaṃ sa nirīkṣya viśvam
niryāti siddheśvarajuṣṭadhiṣṇyaṃ yad dvaiparārdhyaṃ tad u pārameṣṭhyam
na yatra śoko na jarā na mṛtyur nārtirna codvega ṛte kutaścit
yaccit tato 'daḥ kṛpayānidaṃvidāṃ durantaduḥkhaprabhavānudarśanāt
tato viśeṣaṃ pratipadya nirbhayas tenātmanāpo 'nalamūrtiratvaran
jyotirmayo vāyum upetya kāle vāyvātmanā khaṃ bṛhadātmaliṅgam
ghrāṇena gandhaṃ rasanena vai rasaṃ rūpaṃ ca dṛṣṭyā śvasanaṃ tvacaiva
śrotreṇa copetya nabhoguṇatvaṃ prāṇena cākūtim upaiti yogī
sa bhūtasūkṣmendriyasannikarṣaṃ manomayaṃ devamayaṃ vikāryam
saṃsādya gatyā saha tena yāti vijñānatattvaṃ guṇasannirodham
tenātmanātmānam upaiti śāntam ānandam ānandamayo 'vasāne
etāṃ gatiṃ bhāgavatīṃ gato yaḥ sa vai punarneha viṣajjate 'ṅga
ete sṛtī te nṛpa vedagīte tvayābhipṛṣṭe ca sanātane ca
ye vai purā brahmaṇa āha tuṣṭa ārādhito bhagavān vāsudevaḥ
na hyato 'nyaḥ śivaḥ panthā viśataḥ saṃsṛtāviha
vāsudeve bhagavati bhaktiyogo yato bhavet
bhagavān brahma kārtsnyena triranvīkṣya manīṣayā
tadadhyavasyat kūṭastho ratirātman yato bhavet
bhagavān sarvabhūteṣu lakṣitaḥ svātmanā hariḥ
dṛśyairbuddhyādibhirdraṣṭā lakṣaṇairanumāpakaiḥ
tasmāt sarvātmanā rājan hariḥ sarvatra sarvadā
śrotavyaḥ kīrtitavyaśca smartavyo bhagavān nṛṇām
pibanti ye bhagavata ātmanaḥ satāṃ kathāmṛtaṃ śravaṇapuṭeṣu saṃbhṛtam
punanti te viṣayavidūṣitāśayaṃ vrajanti taccaraṇasaroruhāntikam
śrīśuka uvāca
evam etan nigaditaṃ pṛṣṭavān yadbhavān mama
nṛṇāṃ yan mriyamāṇānāṃ manuṣyeṣu manīṣiṇām
brahmavarcasakāmastu yajeta brahmaṇaḥ patim
indram indriyakāmastu prajākāmaḥ prajāpatīn
devīṃ māyāṃ tu śrīkāmastejaskāmo vibhāvasum
vasukāmo vasūn rudrān vīryakāmo 'tha vīryavān
annādyakāmastvaditiṃ svargakāmo 'diteḥ sutān
viśvān devān rājyakāmaḥ sādhyān saṃsādhako viśām
āyuṣkāmo 'śvinau devau puṣṭikāma ilāṃ yajet
pratiṣṭhākāmaḥ puruṣo rodasī lokamātarau
rūpābhikāmo gandharvān strīkāmo 'psara urvaśīm
ādhipatyakāmaḥ sarveṣāṃ yajeta parameṣṭhinam
yajñaṃ yajedyaśaskāmaḥ kośakāmaḥ pracetasam
vidyākāmastu giriśaṃ dāmpatyārtha umāṃ satīm
dharmārtha uttamaślokaṃ tantuḥ tanvan pitṝn yajet
rakṣākāmaḥ puṇyajanān ojaskāmo marudgaṇān
rājyakāmo manūn devān nirṛtiṃ tvabhicaran yajet
kāmakāmo yajet somam akāmaḥ puruṣaṃ param
akāmaḥ sarvakāmo vā mokṣakāma udāradhīḥ
tīvreṇa bhaktiyogena yajeta puruṣaṃ param
etāvān eva yajatām iha niḥśreyasodayaḥ
bhagavatyacalo bhāvo yadbhāgavatasaṅgataḥ
jñānaṃ yad āpratinivṛttaguṇormicakram ātmaprasāda uta yatra guṇeṣvasaṅgaḥ
kaivalyasaṃmatapathastvatha bhaktiyogaḥ ko nirvṛto harikathāsu ratiṃ na kuryāt
śaunaka uvāca
ityabhivyāhṛtaṃ rājā niśamya bharatarṣabhaḥ
kim anyat pṛṣṭavān bhūyo vaiyāsakim ṛṣiṃ kavim
etacchuśrūṣatāṃ vidvan sūta no 'rhasi bhāṣitum
kathā harikathodarkāḥ satāṃ syuḥ sadasi dhruvam
sa vai bhāgavato rājā pāṇḍaveyo mahārathaḥ
bālakrīḍanakaiḥ krīḍan kṛṣṇakrīḍāṃ ya ādade
vaiyāsakiśca bhagavān vāsudevaparāyaṇaḥ
urugāyaguṇodārāḥ satāṃ syurhi samāgame
āyurharati vai puṃsām udyann astaṃ ca yann asau
tasyarte yatkṣaṇo nīta uttamaślokavārtayā
taravaḥ kiṃ na jīvanti bhastrāḥ kiṃ na śvasantyuta
na khādanti na mehanti kiṃ grāme paśavo 'pare
śvaviḍvarāhoṣṭrakharaiḥ saṃstutaḥ puruṣaḥ paśuḥ
na yatkarṇapathopeto jātu nāma gadāgrajaḥ
bile batorukramavikramān ye na śṛṇvataḥ karṇapuṭe narasya
jihvāsatī dārdurikeva sūta na copagāyatyurugāyagāthāḥ
bhāraḥ paraṃ paṭṭakirīṭajuṣṭam apyuttamāṅgaṃ na namen mukundam
śāvau karau no kurute saparyāṃ harerlasatkāñcanakaṅkaṇau vā
barhāyite te nayane narāṇāṃ liṅgāni viṣṇorna nirīkṣato ye
pādau nṛṇāṃ tau drumajanmabhājau kṣetrāṇi nānuvrajato hareryau
jīvañchavo bhāgavatāṅghrireṇuṃ na jātu martyo 'bhilabheta yastu
śrīviṣṇupadyā manujastulasyāḥ śvasañchavo yastu na veda gandham
tadaśmasāraṃ hṛdayaṃ batedaṃ yadgṛhyamāṇairharināmadheyaiḥ
na vikriyetātha yadā vikāro netre jalaṃ gātraruheṣu harṣaḥ
athābhidhehyaṅga mano'nukūlaṃ prabhāṣase bhāgavatapradhānaḥ
yadāha vaiyāsakirātmavidyāviśārado nṛpatiṃ sādhu pṛṣṭaḥ
sūta uvāca
vaiyāsakeriti vacastattvaniścayam ātmanaḥ
upadhārya matiṃ kṛṣṇe auttareyaḥ satīṃ vyadhāt
ātmajāyāsutāgārapaśudraviṇabandhuṣu
rājye cāvikale nityaṃ virūḍhāṃ mamatāṃ jahau
papraccha cemam evārthaṃ yan māṃ pṛcchatha sattamāḥ
kṛṣṇānubhāvaśravaṇe śraddadhāno mahāmanāḥ
saṃsthāṃ vijñāya saṃnyasya karma traivargikaṃ ca yat
vāsudeve bhagavati ātmabhāvaṃ dṛḍhaṃ gataḥ
rājovāca
samīcīnaṃ vaco brahman sarvajñasya tavānagha
tamo viśīryate mahyaṃ hareḥ kathayataḥ kathām
bhūya eva vivitsāmi bhagavān ātmamāyayā
yathedaṃ sṛjate viśvaṃ durvibhāvyam adhīśvaraiḥ
yathā gopāyati vibhuryathā saṃyacchate punaḥ
yāṃ yāṃ śaktim upāśritya puruśaktiḥ paraḥ pumān
ātmānaṃ krīḍayan krīḍan karoti vikaroti ca
nūnaṃ bhagavato brahman hareradbhutakarmaṇaḥ
durvibhāvyam ivābhāti kavibhiścāpi ceṣṭitam
yathā guṇāṃstu prakṛteryugapat kramaśo 'pi vā
bibharti bhūriśastvekaḥ kurvan karmāṇi janmabhiḥ
vicikitsitam etan me bravītu bhagavān yathā
śābde brahmaṇi niṣṇātaḥ parasmiṃśca bhavān khalu
sūta uvāca
ityupāmantrito rājñā guṇānukathane hareḥ
hṛṣīkeśam anusmṛtya prativaktuṃ pracakrame
śrīśuka uvāca
namaḥ parasmai puruṣāya bhūyase sadudbhavasthānanirodhalīlayā
gṛhītaśaktitritayāya dehinām antarbhavāyānupalakṣyavartmane
bhūyo namaḥ sadvṛjinacchide 'satām asambhavāyākhilasattvamūrtaye
puṃsāṃ punaḥ pāramahaṃsya āśrame vyavasthitānām anumṛgyadāśuṣe
namo namaste 'stvṛṣabhāya sātvatāṃ vidūrakāṣṭhāya muhuḥ kuyoginām
nirastasāmyātiśayena rādhasā svadhāmani brahmaṇi raṃsyate namaḥ
yatkīrtanaṃ yatsmaraṇaṃ yadīkṣaṇaṃ yadvandanaṃ yacchravaṇaṃ yadarhaṇam
lokasya sadyo vidhunoti kalmaṣaṃ tasmai subhadraśravase namo namaḥ
vicakṣaṇā yaccaraṇopasādanāt saṅgaṃ vyudasyobhayato 'ntarātmanaḥ
vindanti hi brahmagatiṃ gataklamāstasmai subhadraśravase namo namaḥ
tapasvino dānaparā yaśasvino manasvino mantravidaḥ sumaṅgalāḥ
kṣemaṃ na vindanti vinā yadarpaṇaṃ tasmai subhadraśravase namo namaḥ
kirātahūṇāndhrapulindapulkaśā ābhīraśumbhā yavanāḥ khasādayaḥ
ye 'nye ca pāpā yadapāśrayāśrayāḥ śudhyanti tasmai prabhaviṣṇave namaḥ
sa eṣa ātmātmavatām adhīśvarastrayīmayo dharmamayastapomayaḥ
gatavyalīkairajaśaṅkarādibhirvitarkyaliṅgo bhagavān prasīdatām
śriyaḥ patiryajñapatiḥ prajāpatirdhiyāṃ patirlokapatirdharāpatiḥ
patirgatiścāndhakavṛṣṇisātvatāṃ prasīdatāṃ me bhagavān satāṃ patiḥ
yadaṅghryabhidhyānasamādhidhautayā dhiyānupaśyanti hi tattvam ātmanaḥ
vadanti caitat kavayo yathārucaṃ sa me mukundo bhagavān prasīdatām
pracoditā yena purā sarasvatī vitanvatājasya satīṃ smṛtiṃ hṛdi
svalakṣaṇā prādurabhūt kilāsyataḥ sa me ṛṣīṇām ṛṣabhaḥ prasīdatām
bhūtairmahadbhirya imāḥ puro vibhurnirmāya śete yadamūṣu pūruṣaḥ
bhuṅkte guṇān ṣoḍaśa ṣoḍaśātmakaḥ so 'laṃkṛṣīṣṭa bhagavān vacāṃsi me
namastasmai bhagavate vāsudevāya vedhase
papurjñānamayaṃ saumyā yanmukhāmburuhāsavam
etadevātmabhū rājan nāradāya vipṛcchate
vedagarbho 'bhyadhāt sākṣādyadāha harirātmanaḥ
nārada uvāca
devadeva namaste 'stu bhūtabhāvana pūrvaja
tadvijānīhi yaj jñānam ātmatattvanidarśanam
yadrūpaṃ yadadhiṣṭhānaṃ yataḥ sṛṣṭam idaṃ prabho
yatsaṃsthaṃ yat paraṃ yac ca tat tattvaṃ vada tattvataḥ
sarvaṃ hyetadbhavān veda bhūtabhavyabhavatprabhuḥ
karāmalakavadviśvaṃ vijñānāvasitaṃ tava
yadvijñāno yadādhāro yatparastvaṃ yadātmakaḥ
ekaḥ sṛjasi bhūtāni bhūtairevātmamāyayā
ātman bhāvayase tāni na parābhāvayan svayam
ātmaśaktim avaṣṭabhya ūrṇanābhirivāklamaḥ
nāhaṃ veda paraṃ hyasmin nāparaṃ na samaṃ vibho
nāmarūpaguṇairbhāvyaṃ sadasat kiṃcidanyataḥ
sa bhavān acaradghoraṃ yat tapaḥ susamāhitaḥ
tena khedayase nastvaṃ parāśaṅkāṃ ca yacchasi
etan me pṛcchataḥ sarvaṃ sarvajña sakaleśvara
vijānīhi yathaivedam ahaṃ budhye 'nuśāsitaḥ
brahmovāca
samyak kāruṇikasyedaṃ vatsa te vicikitsitam
yadahaṃ coditaḥ saumya bhagavadvīryadarśane
nānṛtaṃ tava tac cāpi yathā māṃ prabravīṣi bhoḥ
avijñāya paraṃ matta etāvat tvaṃ yato hi me
yena svarociṣā viśvaṃ rocitaṃ rocayāmyaham
yathārko 'gniryathā somo yatharkṣagrahatārakāḥ
tasmai namo bhagavate vāsudevāya dhīmahi
yanmāyayā durjayayā māṃ vadanti jagadgurum
vilajjamānayā yasya sthātum īkṣāpathe 'muyā
vimohitā vikatthante mamāham iti durdhiyaḥ
dravyaṃ karma ca kālaśca svabhāvo jīva eva ca
vāsudevāt paro brahman na cānyo 'rtho 'sti tattvataḥ
nārāyaṇaparā vedā devā nārāyaṇāṅgajāḥ
nārāyaṇaparā lokā nārāyaṇaparā makhāḥ
nārāyaṇaparo yogo nārāyaṇaparaṃ tapaḥ
nārāyaṇaparaṃ jñānaṃ nārāyaṇaparā gatiḥ
tasyāpi draṣṭurīśasya kūṭasthasyākhilātmanaḥ
sṛjyaṃ sṛjāmi sṛṣṭo 'ham īkṣayaivābhicoditaḥ
sattvaṃ rajastama iti nirguṇasya guṇāstrayaḥ
sthitisarganirodheṣu gṛhītā māyayā vibhoḥ
kāryakāraṇakartṛtve dravyajñānakriyāśrayāḥ
badhnanti nityadā muktaṃ māyinaṃ puruṣaṃ guṇāḥ
sa eṣa bhagavāṃl liṅgaistribhiretairadhokṣajaḥ
svalakṣitagatirbrahman sarveṣāṃ mama ceśvaraḥ
kālaṃ karma svabhāvaṃ ca māyeśo māyayā svayā
ātman yadṛcchayā prāptaṃ vibubhūṣurupādade
kālādguṇavyatikaraḥ pariṇāmaḥ svabhāvataḥ
karmaṇo janma mahataḥ puruṣādhiṣṭhitādabhūt
mahatastu vikurvāṇādrajaḥsattvopabṛṃhitāt
tamaḥpradhānastvabhavaddravyajñānakriyātmakaḥ
so 'haṅkāra iti prokto vikurvan samabhūt tridhā
vaikārikastaijasaśca tāmasaśceti yadbhidā
dravyaśaktiḥ kriyāśaktir jñānaśaktiriti prabho
tāmasādapi bhūtādervikurvāṇādabhūn nabhaḥ
tasya mātrā guṇaḥ śabdo liṅgaṃ yaddraṣṭṛdṛśyayoḥ
nabhaso 'tha vikurvāṇādabhūt sparśaguṇo 'nilaḥ
parānvayācchabdavāṃśca prāṇa ojaḥ saho balam
vāyorapi vikurvāṇāt kālakarmasvabhāvataḥ
udapadyata tejo vai rūpavat sparśaśabdavat
tejasastu vikurvāṇādāsīdambho rasātmakam
rūpavat sparśavaccāmbho ghoṣavacca parānvayāt
viśeṣastu vikurvāṇādambhaso gandhavān abhūt
parānvayādrasasparśaśabdarūpaguṇānvitaḥ
vaikārikān mano jajñe devā vaikārikā daśa
digvātārkapraceto'śvivahnīndropendramitrakāḥ
taijasāt tu vikurvāṇādindriyāṇi daśābhavan
jñānaśaktiḥ kriyāśaktirbuddhiḥ prāṇaśca taijasau
śrotraṃ tvagghrāṇadṛgjihvā vāgdormeḍhrāṅghripāyavaḥ
yadaite 'saṃgatā bhāvā bhūtendriyamanoguṇāḥ
yadāyatananirmāṇe na śekurbrahmavittama
tadā saṃhatya cānyonyaṃ bhagavacchakticoditāḥ
sadasattvam upādāya cobhayaṃ sasṛjurhyadaḥ
varṣapūgasahasrānte tadaṇḍam udake śayam
kālakarmasvabhāvastho jīvo jīvam ajīvayat
sa eva puruṣastasmādaṇḍaṃ nirbhidya nirgataḥ
sahasrorvaṅghribāhvakṣaḥ sahasrānanaśīrṣavān
yasyehāvayavairlokān kalpayanti manīṣiṇaḥ
kaṭyādibhiradhaḥ sapta saptordhvaṃ jaghanādibhiḥ
puruṣasya mukhaṃ brahma kṣatram etasya bāhavaḥ
ūrvorvaiśyo bhagavataḥ padbhyāṃ śūdro vyajāyata
bhūrlokaḥ kalpitaḥ padbhyāṃ bhuvarloko 'sya nābhitaḥ
hṛdā svarloka urasā maharloko mahātmanaḥ
grīvāyāṃ janaloko 'sya tapolokaḥ stanadvayāt
mūrdhabhiḥ satyalokastu brahmalokaḥ sanātanaḥ
tatkaṭyāṃ cātalaṃ kﾱptam ūrubhyāṃ vitalaṃ vibhoḥ
jānubhyāṃ sutalaṃ śuddhaṃ jaṅghābhyāṃ tu talātalam
mahātalaṃ tu gulphābhyāṃ prapadābhyāṃ rasātalam
pātālaṃ pādatalata iti lokamayaḥ pumān
bhūrlokaḥ kalpitaḥ padbhyāṃ bhuvarloko 'sya nābhitaḥ
svarlokaḥ kalpito mūrdhnā iti vā lokakalpanā
brahmovāca
vācāṃ vahnermukhaṃ kṣetraṃ chandasāṃ sapta dhātavaḥ
havyakavyāmṛtānnānāṃ jihvā sarvarasasya ca
sarvāsūnāṃ ca vāyośca tannāse paramāyaṇe
aśvinoroṣadhīnāṃ ca ghrāṇo modapramodayoḥ
rūpāṇāṃ tejasāṃ cakṣurdivaḥ sūryasya cākṣiṇī
karṇau diśāṃ ca tīrthānāṃ śrotram ākāśaśabdayoḥ
tadgātraṃ vastusārāṇāṃ saubhagasya ca bhājanam
tvag asya sparśavāyośca sarvamedhasya caiva hi
romāṇyudbhijjajātīnāṃ yairvā yajñastu saṃbhṛtaḥ
keśaśmaśrunakhānyasya śilālohābhravidyutām
bāhavo lokapālānāṃ prāyaśaḥ kṣemakarmaṇām
vikramo bhūrbhuvaḥ svaśca kṣemasya śaraṇasya ca
sarvakāmavarasyāpi hareścaraṇa āspadam
apāṃ vīryasya sargasya parjanyasya prajāpateḥ
puṃsaḥ śiśna upasthastu prajātyānandanirvṛteḥ
pāyuryamasya mitrasya parimokṣasya nārada
hiṃsāyā nirṛtermṛtyornirayasya gudaṃ smṛtaḥ
parābhūteradharmasya tamasaścāpi paścimaḥ
nāḍyo nadanadīnāṃ ca gotrāṇām asthisaṃhatiḥ
avyaktarasasindhūnāṃ bhūtānāṃ nidhanasya ca
udaraṃ viditaṃ puṃso hṛdayaṃ manasaḥ padam
dharmasya mama tubhyaṃ ca kumārāṇāṃ bhavasya ca
vijñānasya ca sattvasya parasyātmā parāyaṇam
ahaṃ bhavān bhavaścaiva ta ime munayo 'grajāḥ
surāsuranarā nāgāḥ khagā mṛgasarīsṛpāḥ
gandharvāpsaraso yakṣā rakṣobhūtagaṇoragāḥ
paśavaḥ pitaraḥ siddhā vidyādhrāścāraṇā drumāḥ
anye ca vividhā jīvā jalasthalanabhaukasaḥ
graharkṣaketavastārāstaḍitaḥ stanayitnavaḥ
sarvaṃ puruṣa evedaṃ bhūtaṃ bhavyaṃ bhavac ca yat
tenedam āvṛtaṃ viśvaṃ vitastim adhitiṣṭhati
svadhiṣṇyaṃ pratapan prāṇo bahiśca pratapatyasau
evaṃ virājaṃ pratapaṃstapatyantarbahiḥ pumān
so 'mṛtasyābhayasyeśo martyam annaṃ yadatyagāt
mahimaiṣa tato brahman puruṣasya duratyayaḥ
pādeṣu sarvabhūtāni puṃsaḥ sthitipado viduḥ
amṛtaṃ kṣemam abhayaṃ trimūrdhno 'dhāyi mūrdhasu
pādāstrayo bahiścāsann aprajānāṃ ya āśramāḥ
antastrilokyāstvaparo gṛhamedho 'bṛhadvrataḥ
sṛtī vicakrame viśvam sāśanānaśane ubhe
yadavidyā ca vidyā ca puruṣastūbhayāśrayaḥ
yasmādaṇḍaṃ virāḍjajñe bhūtendriyaguṇātmakaḥ
taddravyam atyagādviśvaṃ gobhiḥ sūrya ivātapan
yadāsya nābhyān nalinādaham āsaṃ mahātmanaḥ
nāvidaṃ yajñasambhārān puruṣāvayavān ṛte
teṣu yajñasya paśavaḥ savanaspatayaḥ kuśāḥ
idaṃ ca devayajanaṃ kālaścoruguṇānvitaḥ
vastūnyoṣadhayaḥ snehā rasalohamṛdo jalam
ṛco yajūṃṣi sāmāni cāturhotraṃ ca sattama
nāmadheyāni mantrāśca dakṣiṇāśca vratāni ca
devatānukramaḥ kalpaḥ saṅkalpastantram eva ca
gatayo matayaścaiva prāyaścittaṃ samarpaṇam
puruṣāvayavairete sambhārāḥ saṃbhṛtā mayā
iti saṃbhṛtasambhāraḥ puruṣāvayavairaham
tam eva puruṣaṃ yajñaṃ tenaivāyajam īśvaram
tataste bhrātara ime prajānāṃ patayo nava
ayajan vyaktam avyaktaṃ puruṣaṃ susamāhitāḥ
tataśca manavaḥ kāle ījire ṛṣayo 'pare
pitaro vibudhā daityā manuṣyāḥ kratubhirvibhum
nārāyaṇe bhagavati tadidaṃ viśvam āhitam
gṛhītamāyoruguṇaḥ sargādāvaguṇaḥ svataḥ
sṛjāmi tanniyukto 'haṃ haro harati tadvaśaḥ
viśvaṃ puruṣarūpeṇa paripāti triśaktidhṛk
iti te 'bhihitaṃ tāta yathedam anupṛcchasi
nānyadbhagavataḥ kiṃcidbhāvyaṃ sadasadātmakam
na bhāratī me 'ṅga mṛṣopalakṣyate na vai kvacin me manaso mṛṣā gatiḥ
na me hṛṣīkāṇi patantyasatpathe yan me hṛdautkaṇṭhyavatā dhṛto hariḥ
so 'haṃ samāmnāyamayastapomayaḥ prajāpatīnām abhivanditaḥ patiḥ
āsthāya yogaṃ nipuṇaṃ samāhitastaṃ nādhyagacchaṃ yata ātmasambhavaḥ
nato 'smyahaṃ taccaraṇaṃ samīyuṣāṃ bhavacchidaṃ svastyayanaṃ sumaṅgalam
yo hyātmamāyāvibhavaṃ sma paryagād yathā nabhaḥ svāntam athāpare kutaḥ
nāhaṃ na yūyaṃ yadṛtāṃ gatiṃ vidur na vāmadevaḥ kim utāpare surāḥ
tanmāyayā mohitabuddhayastvidaṃ vinirmitaṃ cātmasamaṃ vicakṣmahe
yasyāvatārakarmāṇi gāyanti hyasmadādayaḥ
na yaṃ vidanti tattvena tasmai bhagavate namaḥ
sa eṣa ādyaḥ puruṣaḥ kalpe kalpe sṛjatyajaḥ
ātmātmanyātmanātmānaṃ sa saṃyacchati pāti ca
viśuddhaṃ kevalaṃ jñānaṃ pratyak samyag avasthitam
satyaṃ pūrṇam anādyantaṃ nirguṇaṃ nityam advayam
ṛṣe vidanti munayaḥ praśāntātmendriyāśayāḥ
yadā tadevāsattarkaistirodhīyeta viplutam
ādyo 'vatāraḥ puruṣaḥ parasya kālaḥ svabhāvaḥ sadasanmanaśca
dravyaṃ vikāro guṇa indriyāṇi virāṭ svarāṭ sthāsnu cariṣṇu bhūmnaḥ
ahaṃ bhavo yajña ime prajeśā dakṣādayo ye bhavadādayaśca
svarlokapālāḥ khagalokapālā nṛlokapālāstalalokapālāḥ
gandharvavidyādharacāraṇeśā ye yakṣarakṣoraganāganāthāḥ
ye vā ṛṣīṇām ṛṣabhāḥ pitṝṇāṃ daityendrasiddheśvaradānavendrāḥ
anye ca ye pretapiśācabhūtakūṣmāṇḍayādomṛgapakṣyadhīśāḥ
yat kiñca loke bhagavan mahasvad ojaḥsahasvadbalavat kṣamāvat
śrīhrīvibhūtyātmavadadbhutārṇaṃ tattvaṃ paraṃ rūpavadasvarūpam
prādhānyato yān ṛṣa āmananti līlāvatārān puruṣasya bhūmnaḥ
āpīyatāṃ karṇakaṣāyaśoṣān anukramiṣye ta imān supeśān
brahmovāca
yatrodyataḥ kṣititaloddharaṇāya bibhratkrauḍīṃ tanuṃ sakalayajñamayīm anantaḥ
antarmahārṇava upāgatam ādidaityaṃ taṃ daṃṣṭrayādrim iva vajradharo dadāra
jāto rucerajanayat suyamān suyajña ākūtisūnuramarān atha dakṣiṇāyām
lokatrayasya mahatīm aharadyadārtiṃ svāyambhuvena manunā harirityanūktaḥ
jajñe ca kardamagṛhe dvija devahūtyāṃ strībhiḥ samaṃ navabhirātmagatiṃ svamātre
ūce yayātmaśamalaṃ guṇasaṅgapaṅkamasmin vidhūya kapilasya gatiṃ prapede
atrerapatyam abhikāṅkṣata āha tuṣṭo datto mayāham iti yadbhagavān sa dattaḥ
yatpādapaṅkajaparāgapavitradehā yogarddhim āpurubhayīṃ yaduhaihayādyāḥ
taptaṃ tapo vividhalokasisṛkṣayā me ādau sanāt svatapasaḥ sa catuḥsano 'bhūt
prākkalpasamplavavinaṣṭam ihātmatattvaṃ samyag jagāda munayo yadacakṣatātman
dharmasya dakṣaduhitaryajaniṣṭa mūrtyāṃ nārāyaṇo nara iti svatapaḥprabhāvaḥ
dṛṣṭvātmano bhagavato niyamāvalopaṃ devyastvanaṅgapṛtanā ghaṭituṃ na śekuḥ
kāmaṃ dahanti kṛtino nanu roṣadṛṣṭyā roṣaṃ dahantam uta te na dahantyasahyam
so 'yaṃ yadantaram alaṃ praviśan bibheti kāmaḥ kathaṃ nu punarasya manaḥ śrayeta
viddhaḥ sapatnyuditapatribhiranti rājño bālo 'pi sann upagatastapase vanāni
tasmā adāddhruvagatiṃ gṛṇate prasanno divyāḥ stuvanti munayo yaduparyadhastāt
yadvenam utpathagataṃ dvijavākyavajraniṣpluṣṭapauruṣabhagaṃ niraye patantam
trātvārthito jagati putrapadaṃ ca lebhe dugdhā vasūni vasudhā sakalāni yena
nābherasāvṛṣabha āsa sudevisūnuryo vai cacāra samadṛg jaḍayogacaryām
yat pāramahaṃsyam ṛṣayaḥ padam āmananti svasthaḥ praśāntakaraṇaḥ parimuktasaṅgaḥ
satre mamāsa bhagavān hayaśīraṣātho sākṣāt sa yajñapuruṣastapanīyavarṇaḥ
chandomayo makhamayo 'khiladevatātmā vāco babhūvuruśatīḥ śvasato 'sya nastaḥ
matsyo yugāntasamaye manunopalabdhaḥ kṣoṇīmayo nikhilajīvanikāyaketaḥ
visraṃsitān urubhaye salile mukhān me ādāya tatra vijahāra ha vedamārgān
kṣīrodadhāvamaradānavayūthapānāmunmathnatām amṛtalabdhaya ādidevaḥ
pṛṣṭhena kacchapavapurvidadhāra gotraṃ nidrākṣaṇo 'driparivartakaṣāṇakaṇḍūḥ
traipiṣṭaporubhayahā sa nṛsiṃharūpaṃ kṛtvā bhramadbhrukuṭidaṃṣṭrakarālavaktram
daityendram āśu gadayābhipatantam ārādūrau nipātya vidadāra nakhaiḥ sphurantam
antaḥsarasyurubalena pade gṛhīto grāheṇa yūthapatirambujahasta ārtaḥ
āhedam ādipuruṣākhilalokanāthatīrthaśravaḥ śravaṇamaṅgalanāmadheya
śrutvā haristam araṇārthinam aprameyaścakrāyudhaḥ patagarājabhujādhirūḍhaḥ
cakreṇa nakravadanaṃ vinipāṭya tasmāddhaste pragṛhya bhagavān kṛpayojjahāra
jyāyān guṇairavarajo 'pyaditeḥ sutānāṃ lokān vicakrama imān yadathādhiyajñaḥ
kṣmāṃ vāmanena jagṛhe tripadacchalena yācñām ṛte pathi caran prabhubhirna cālyaḥ
nārtho balerayam urukramapādaśaucamāpaḥ śikhādhṛtavato vibudhādhipatyam
yo vai pratiśrutam ṛte na cikīrṣadanyadātmānam aṅga manasā haraye 'bhimene
tubhyaṃ ca nārada bhṛśaṃ bhagavān vivṛddhabhāvena sādhu parituṣṭa uvāca yogam
jñānaṃ ca bhāgavatam ātmasatattvadīpaṃ yadvāsudevaśaraṇā vidurañjasaiva
cakraṃ ca dikṣvavihataṃ daśasu svatejo manvantareṣu manuvaṃśadharo bibharti
duṣṭeṣu rājasu damaṃ vyadadhāt svakīrtiṃ satye tripṛṣṭha uśatīṃ prathayaṃścaritraiḥ
dhanvantariśca bhagavān svayam eva kīrtirnāmnā nṛṇāṃ pururujāṃ ruja āśu hanti
yajñe ca bhāgam amṛtāyuravāvarundhāyuṣyavedam anuśāstyavatīrya loke
kṣatraṃ kṣayāya vidhinopabhṛtaṃ mahātmā brahmadhrug ujjhitapathaṃ narakārtilipsu
uddhantyasāvavanikaṇṭakam ugravīryastriḥsaptakṛtva urudhāraparaśvadhena
asmatprasādasumukhaḥ kalayā kaleśa ikṣvākuvaṃśa avatīrya gurornideśe
tiṣṭhan vanaṃ sadayitānuja āviveśa yasmin virudhya daśakandhara ārtim ārchat
yasmā adādudadhirūḍhabhayāṅgavepo mārgaṃ sapadyaripuraṃ haravaddidhakṣoḥ
dūre suhṛnmathitaroṣasuśoṇadṛṣṭyā tātapyamānamakaroraganakracakraḥ
vakṣaḥsthalasparśarugṇamahendravāhadantairviḍambitakakubjuṣa ūḍhahāsam
sadyo 'subhiḥ saha vineṣyati dāraharturvisphūrjitairdhanuṣa uccarato 'dhisainye
bhūmeḥ suretaravarūthavimarditāyāḥ kleśavyayāya kalayā sitakṛṣṇakeśaḥ
jātaḥ kariṣyati janānupalakṣyamārgaḥ karmāṇi cātmamahimopanibandhanāni
tokena jīvaharaṇaṃ yadulūkikāyāstraimāsikasya ca padā śakaṭo 'pavṛttaḥ
yadriṅgatāntaragatena divispṛśorvā unmūlanaṃ tvitarathārjunayorna bhāvyam
yadvai vraje vrajapaśūn viṣatoyapītānpālāṃstvajīvayadanugrahadṛṣṭivṛṣṭyā
tacchuddhaye 'tiviṣavīryavilolajihvamuccāṭayiṣyaduragaṃ viharan hradinyām
tat karma divyam iva yan niśi niḥśayānaṃ dāvāgninā śucivane paridahyamāne
unneṣyati vrajam ato 'vasitāntakālaṃ netre pidhāpya sabalo 'nadhigamyavīryaḥ
gṛhṇīta yadyadupabandham amuṣya mātā śulbaṃ sutasya na tu tat tadamuṣya māti
yaj jṛmbhato 'sya vadane bhuvanāni gopī saṃvīkṣya śaṅkitamanāḥ pratibodhitāsīt
nandaṃ ca mokṣyati bhayādvaruṇasya pāśādgopān bileṣu pihitān mayasūnunā ca
ahnyāpṛtaṃ niśi śayānam atiśrameṇa lokaṃ vikuṇṭham upaneṣyati gokulaṃ sma
gopairmakhe pratihate vrajaviplavāyadeve 'bhivarṣati paśūn kṛpayā rirakṣuḥ
dhartocchilīndhram iva saptadināni saptavarṣo mahīdhram anaghaikakare salīlam
krīḍan vane niśi niśākararaśmigauryāṃ rāsonmukhaḥ kalapadāyatamūrchitena
uddīpitasmararujāṃ vrajabhṛdvadhūnāṃ harturhariṣyati śiro dhanadānugasya
ye ca pralambakharadardurakeśyariṣṭamallebhakaṃsayavanāḥ kapipauṇḍrakādyāḥ
anye ca śālvakujabalvaladantavakrasaptokṣaśambaravidūratharukmimukhyāḥ
ye vā mṛdhe samitiśālina āttacāpāḥ kāmbojamatsyakurusṛñjayakaikayādyāḥ
yāsyantyadarśanam alaṃ balapārthabhīmavyājāhvayena hariṇā nilayaṃ tadīyam
kālena mīlitadhiyām avamṛśya nṝṇāṃ stokāyuṣāṃ svanigamo bata dūrapāraḥ
āvirhitastvanuyugaṃ sa hi satyavatyāṃ vedadrumaṃ viṭapaśo vibhajiṣyati sma
devadviṣāṃ nigamavartmani niṣṭhitānāṃ pūrbhirmayena vihitābhir adṛśyatūrbhiḥ
lokān ghnatāṃ mativimoham atipralobhaṃ veṣaṃ vidhāya bahu bhāṣyata aupadharmyam
yarhyālayeṣvapi satāṃ na hareḥ kathāḥ syuḥ pāṣaṇḍino dvijajanā vṛṣalā nṛdevāḥ
svāhā svadhā vaṣaḍiti sma giro na yatra śāstā bhaviṣyati kalerbhagavān yugānte
sarge tapo 'ham ṛṣayo nava ye prajeśāḥ sthāne 'tha dharmamakhamanvamarāvanīśāḥ
ante tvadharmaharamanyuvaśāsurādyā māyāvibhūtaya imāḥ puruśaktibhājaḥ
viṣṇornu vīryagaṇanāṃ katamo 'rhatīha yaḥ pārthivānyapi kavirvimame rajāṃsi
caskambha yaḥ svarahasāskhalatā tripṛṣṭhaṃ yasmāt trisāmyasadanādurukampayānam
nāntaṃ vidāmyaham amī munayo 'grajāste māyābalasya puruṣasya kuto 'varā ye
gāyan guṇān daśaśatānana ādidevaḥ śeṣo 'dhunāpi samavasyati nāsya pāram
yeṣāṃ sa eṣa bhagavān dayayedanantaḥ sarvātmanāśritapado yadi nirvyalīkam
te dustarām atitaranti ca devamāyāṃ naiṣāṃ mamāham iti dhīḥ śvaśṛgālabhakṣye
vedāham aṅga paramasya hi yogamāyāṃ yūyaṃ bhavaśca bhagavān atha daityavaryaḥ
patnī manoḥ sa ca manuśca tadātmajāśca prācīnabarhirṛbhuraṅga uta dhruvaśca
ikṣvākurailamucukundavidehagādhiraghvambarīṣasagarā gayanāhuṣādyāḥ
māndhātralarkaśatadhanvanurantidevā devavrato baliramūrtarayo dilīpaḥ
saubharyutaṅkaśibidevalapippalādasārasvatoddhavaparāśarabhūriṣeṇāḥ
ye 'nye vibhīṣaṇahanūmadupendradattapārthārṣṭiṣeṇaviduraśrutadevavaryāḥ
te vai vidantyatitaranti ca devamāyāṃ strīśūdrahūṇaśabarā api pāpajīvāḥ
yadyadbhutakramaparāyaṇaśīlaśikṣāstiryagjanā api kim u śrutadhāraṇā ye
śaśvat praśāntam abhayaṃ pratibodhamātraṃ śuddhaṃ samaṃ sadasataḥ paramātmatattvam
śabdo na yatra purukārakavān kriyārtho māyā paraityabhimukhe ca vilajjamānā
tadvai padaṃ bhagavataḥ paramasya puṃso brahmeti yadvidurajasrasukhaṃ viśokam
sadhryaṅ niyamya yatayo yamakartahetiṃ jahyuḥ svarāḍiva nipānakhanitram indraḥ
sa śreyasām api vibhurbhagavān yato 'sya bhāvasvabhāvavihitasya sataḥ prasiddhiḥ
dehe svadhātuvigame 'nuviśīryamāṇe vyomeva tatra puruṣo na viśīryate 'ñjaḥ
so 'yaṃ te 'bhihitastāta bhagavān viśvabhāvanaḥ
samāsena harernānyadanyasmāt sadasacca yat
idaṃ bhāgavataṃ nāma yan me bhagavatoditam
saṅgraho 'yaṃ vibhūtīnāṃ tvam etadvipulīkuru
yathā harau bhagavati nṛṇāṃ bhaktirbhaviṣyati
sarvātmanyakhilādhāre iti saṃkalpya varṇaya
māyāṃ varṇayato 'muṣya īśvarasyānumodataḥ
śṛṇvataḥ śraddhayā nityaṃ māyayātmā na muhyati
rājovāca
brahmaṇā codito brahman guṇākhyāne 'guṇasya ca
yasmai yasmai yathā prāha nārado devadarśanaḥ
etadveditum icchāmi tattvaṃ tattvavidāṃ vara
hareradbhutavīryasya kathā lokasumaṅgalāḥ
kathayasva mahābhāga yathāham akhilātmani
kṛṣṇe niveśya niḥsaṅgaṃ manastyakṣye kalevaram
śṛṇvataḥ śraddhayā nityaṃ gṛṇataśca svaceṣṭitam
kālena nātidīrgheṇa bhagavān viśate hṛdi
praviṣṭaḥ karṇarandhreṇa svānāṃ bhāvasaroruham
dhunoti śamalaṃ kṛṣṇaḥ salilasya yathā śarat
dhautātmā puruṣaḥ kṛṣṇapādamūlaṃ na muñcati
muktasarvaparikleśaḥ pānthaḥ svaśaraṇaṃ yathā
yadadhātumato brahman dehārambho 'sya dhātubhiḥ
yadṛcchayā hetunā vā bhavanto jānate yathā
āsīdyadudarāt padmaṃ lokasaṃsthānalakṣaṇam
yāvān ayaṃ vai puruṣa iyattāvayavaiḥ pṛthak
tāvān asāviti proktaḥ saṃsthāvayavavān iva
ajaḥ sṛjati bhūtāni bhūtātmā yadanugrahāt
dadṛśe yena tadrūpaṃ nābhipadmasamudbhavaḥ
sa cāpi yatra puruṣo viśvasthityudbhavāpyayaḥ
muktvātmamāyāṃ māyeśaḥ śete sarvaguhāśayaḥ
puruṣāvayavairlokāḥ sapālāḥ pūrvakalpitāḥ
lokairamuṣyāvayavāḥ sapālairiti śuśruma
yāvān kalpo vikalpo vā yathā kālo 'numīyate
bhūtabhavyabhavacchabda āyurmānaṃ ca yat sataḥ
kālasyānugatiryā tu lakṣyate 'ṇvī bṛhatyapi
yāvatyaḥ karmagatayo yādṛśīrdvijasattama
yasmin karmasamāvāyo yathā yenopagṛhyate
guṇānāṃ guṇināṃ caiva pariṇāmam abhīpsatām
bhūpātālakakubvyomagrahanakṣatrabhūbhṛtām
saritsamudradvīpānāṃ sambhavaścaitadokasām
pramāṇam aṇḍakośasya bāhyābhyantarabhedataḥ
mahatāṃ cānucaritaṃ varṇāśramaviniścayaḥ
yugāni yugamānaṃ ca dharmo yaśca yuge yuge
avatārānucaritaṃ yadāścaryatamaṃ hareḥ
nṛṇāṃ sādhāraṇo dharmaḥ saviśeṣaśca yādṛśaḥ
śreṇīnāṃ rājarṣīṇāṃ ca dharmaḥ kṛcchreṣu jīvatām
tattvānāṃ parisaṅkhyānaṃ lakṣaṇaṃ hetulakṣaṇam
puruṣārādhanavidhiryogasyādhyātmikasya ca
yogeśvaraiśvaryagatirliṅgabhaṅgastu yoginām
vedopavedadharmāṇām itihāsapurāṇayoḥ
samplavaḥ sarvabhūtānāṃ vikramaḥ pratisaṅkramaḥ
iṣṭāpūrtasya kāmyānāṃ trivargasya ca yo vidhiḥ
yo vānuśāyināṃ sargaḥ pāṣaṇḍasya ca sambhavaḥ
ātmano bandhamokṣau ca vyavasthānaṃ svarūpataḥ
yathātmatantro bhagavān vikrīḍatyātmamāyayā
visṛjya vā yathā māyām udāste sākṣivadvibhuḥ
sarvam etacca bhagavan pṛcchato me 'nupūrvaśaḥ
tattvato 'rhasyudāhartuṃ prapannāya mahāmune
atra pramāṇaṃ hi bhavān parameṣṭhī yathātmabhūḥ
apare cānutiṣṭhanti pūrveṣāṃ pūrvajaiḥ kṛtam
na me 'savaḥ parāyanti brahmann anaśanādamī
pibato 'cyutapīyūṣam tadvākyābdhiviniḥsṛtam
sūta uvāca
sa upāmantrito rājñā kathāyām iti satpateḥ
brahmarāto bhṛśaṃ prīto viṣṇurātena saṃsadi
prāha bhāgavataṃ nāma purāṇaṃ brahmasaṃmitam
brahmaṇe bhagavatproktaṃ brahmakalpa upāgate
yadyat parīkṣidṛṣabhaḥ pāṇḍūnām anupṛcchati
ānupūrvyeṇa tat sarvam ākhyātum upacakrame
śrīśuka uvāca
ātmamāyām ṛte rājan parasyānubhavātmanaḥ
na ghaṭetārthasambandhaḥ svapnadraṣṭurivāñjasā
bahurūpa ivābhāti māyayā bahurūpayā
ramamāṇo guṇeṣvasyā mamāham iti manyate
yarhi vāva mahimni sve parasmin kālamāyayoḥ
rameta gatasammohastyaktvodāste tadobhayam
ātmatattvaviśuddhyarthaṃ yadāha bhagavān ṛtam
brahmaṇe darśayan rūpam avyalīkavratādṛtaḥ
sa ādidevo jagatāṃ paro guruḥ svadhiṣṇyam āsthāya sisṛkṣayaikṣata
tāṃ nādhyagacchaddṛśam atra saṃmatāṃ prapañcanirmāṇavidhiryayā bhavet
sa cintayan dvyakṣaram ekadāmbhasy upāśṛṇoddvirgaditaṃ vaco vibhuḥ
sparśeṣu yat ṣoḍaśam ekaviṃśaṃ niṣkiñcanānāṃ nṛpa yaddhanaṃ viduḥ
niśamya tadvaktṛdidṛkṣayā diśo vilokya tatrānyadapaśyamānaḥ
svadhiṣṇyam āsthāya vimṛśya taddhitaṃ tapasyupādiṣṭa ivādadhe manaḥ
divyaṃ sahasrābdam amoghadarśano jitānilātmā vijitobhayendriyaḥ
atapyata smākhilalokatāpanaṃ tapastapīyāṃstapatāṃ samāhitaḥ
tasmai svalokaṃ bhagavān sabhājitaḥ saṃdarśayāmāsa paraṃ na yatparam
vyapetasaṅkleśavimohasādhvasaṃ svadṛṣṭavadbhiḥ puruṣairabhiṣṭutam
pravartate yatra rajastamastayoḥ sattvaṃ ca miśraṃ na ca kālavikramaḥ
na yatra māyā kim utāpare harer anuvratā yatra surāsurārcitāḥ
śyāmāvadātāḥ śatapatralocanāḥ piśaṅgavastrāḥ surucaḥ supeśasaḥ
sarve caturbāhava unmiṣanmaṇipravekaniṣkābharaṇāḥ suvarcasaḥ
pravālavaidūryamṛṇālavarcasaḥ parisphuratkuṇḍalamaulimālinaḥ
bhrājiṣṇubhiryaḥ parito virājate lasadvimānāvalibhirmahātmanām
vidyotamānaḥ pramadottamādyubhiḥ savidyudabhrāvalibhiryathā nabhaḥ
śrīryatra rūpiṇyurugāyapādayoḥ karoti mānaṃ bahudhā vibhūtibhiḥ
preṅkhaṃ śritā yā kusumākarānugair vigīyamānā priyakarma gāyatī
dadarśa tatrākhilasātvatāṃ patiṃ śriyaḥ patiṃ yajñapatiṃ jagatpatim
sunandanandaprabalārhaṇādibhiḥ svapārṣadāgraiḥ parisevitaṃ vibhum
bhṛtyaprasādābhimukhaṃ dṛgāsavaṃ prasannahāsāruṇalocanānanam
kirīṭinaṃ kuṇḍalinaṃ caturbhujaṃ pītāṃśukaṃ vakṣasi lakṣitaṃ śriyā
adhyarhaṇīyāsanam āsthitaṃ paraṃ vṛtaṃ catuḥṣoḍaśapañcaśaktibhiḥ
yuktaṃ bhagaiḥ svairitaratra cādhruvaiḥ sva eva dhāman ramamāṇam īśvaram
taddarśanāhlādapariplutāntaro hṛṣyattanuḥ premabharāśrulocanaḥ
nanāma pādāmbujam asya viśvasṛg yat pāramahaṃsyena pathādhigamyate
taṃ prīyamāṇaṃ samupasthitaṃ kaviṃ prajāvisarge nijaśāsanārhaṇam
babhāṣa īṣatsmitaśociṣā girā priyaḥ priyaṃ prītamanāḥ kare spṛśan
śrībhagavān uvāca
tvayāhaṃ toṣitaḥ samyag vedagarbha sisṛkṣayā
ciraṃ bhṛtena tapasā dustoṣaḥ kūṭayoginām
varaṃ varaya bhadraṃ te vareśaṃ mābhivāñchitam
brahmañchreyaḥpariśrāmaḥ puṃsāṃ maddarśanāvadhiḥ
manīṣitānubhāvo 'yaṃ mama lokāvalokanam
yadupaśrutya rahasi cakartha paramaṃ tapaḥ
pratyādiṣṭaṃ mayā tatra tvayi karmavimohite
tapo me hṛdayaṃ sākṣādātmāhaṃ tapaso 'nagha
sṛjāmi tapasaivedaṃ grasāmi tapasā punaḥ
bibharmi tapasā viśvaṃ vīryaṃ me duścaraṃ tapaḥ
brahmovāca
bhagavan sarvabhūtānām adhyakṣo 'vasthito guhām
veda hyapratiruddhena prajñānena cikīrṣitam
tathāpi nāthamānasya nātha nāthaya nāthitam
parāvare yathā rūpe jānīyāṃ te tvarūpiṇaḥ
yathātmamāyāyogena nānāśaktyupabṛṃhitam
vilumpan visṛjan gṛhṇan bibhradātmānam ātmanā
krīḍasyamoghasaṅkalpa ūrṇanābhir yathorṇute
tathā tadviṣayāṃ dhehi manīṣāṃ mayi mādhava
bhagavacchikṣitam ahaṃ karavāṇi hyatandritaḥ
nehamānaḥ prajāsargaṃ badhyeyaṃ yadanugrahāt
yāvat sakhā sakhyuriveśa te kṛtaḥ prajāvisarge vibhajāmi bho janam
aviklavaste parikarmaṇi sthito mā me samunnaddhamado 'ja māninaḥ
śrībhagavān uvāca
jñānaṃ paramaguhyaṃ me yadvijñānasamanvitam
sarahasyaṃ tadaṅgaṃ ca gṛhāṇa gaditaṃ mayā
yāvān ahaṃ yathābhāvo yadrūpaguṇakarmakaḥ
tathaiva tattvavijñānam astu te madanugrahāt
aham evāsam evāgre nānyadyat sadasat param
paścādahaṃ yadetacca yo 'vaśiṣyeta so 'smyaham
ṛte 'rthaṃ yat pratīyeta na pratīyeta cātmani
tadvidyādātmano māyāṃ yathābhāso yathā tamaḥ
yathā mahānti bhūtāni bhūteṣūccāvaceṣvanu
praviṣṭānyapraviṣṭāni tathā teṣu na teṣvaham
etāvadeva jijñāsyaṃ tattvajijñāsunātmanaḥ
anvayavyatirekābhyāṃ yat syāt sarvatra sarvadā
etan mataṃ samātiṣṭha parameṇa samādhinā
bhavān kalpavikalpeṣu na vimuhyati karhicit
śrīśuka uvāca
sampradiśyaivam ajano janānāṃ parameṣṭhinam
paśyatastasya tadrūpam ātmano nyaruṇaddhariḥ
antarhitendriyārthāya haraye vihitāñjaliḥ
sarvabhūtamayo viśvaṃ sasarjedaṃ sa pūrvavat
prajāpatirdharmapatirekadā niyamān yamān
bhadraṃ prajānām anvicchann ātiṣṭhat svārthakāmyayā
taṃ nāradaḥ priyatamo rikthādānām anuvrataḥ
śuśrūṣamāṇaḥ śīlena praśrayeṇa damena ca
māyāṃ vividiṣan viṣṇormāyeśasya mahāmuniḥ
mahābhāgavato rājan pitaraṃ paryatoṣayat
tuṣṭaṃ niśāmya pitaraṃ lokānāṃ prapitāmaham
devarṣiḥ paripapraccha bhavān yan mānupṛcchati
tasmā idaṃ bhāgavataṃ purāṇaṃ daśalakṣaṇam
proktaṃ bhagavatā prāha prītaḥ putrāya bhūtakṛt
nāradaḥ prāha munaye sarasvatyāstaṭe nṛpa
dhyāyate brahma paramaṃ vyāsāyāmitatejase
yadutāhaṃ tvayā pṛṣṭo vairājāt puruṣādidam
yathāsīt tadupākhyāste praśnān anyāṃśca kṛtsnaśaḥ
śrīśuka uvāca
atra sargo visargaśca sthānaṃ poṣaṇam ūtayaḥ
manvantareśānukathā nirodho muktirāśrayaḥ
daśamasya viśuddhyarthaṃ navānām iha lakṣaṇam
varṇayanti mahātmānaḥ śrutenārthena cāñjasā
bhūtamātrendriyadhiyāṃ janma sarga udāhṛtaḥ
brahmaṇo guṇavaiṣamyādvisargaḥ pauruṣaḥ smṛtaḥ
sthitirvaikuṇṭhavijayaḥ poṣaṇaṃ tadanugrahaḥ
manvantarāṇi saddharma ūtayaḥ karmavāsanāḥ
avatārānucaritaṃ hareścāsyānuvartinām
puṃsām īśakathāḥ proktā nānākhyānopabṛṃhitāḥ
nirodho 'syānuśayanam ātmanaḥ saha śaktibhiḥ
muktirhitvānyathā rūpaṃ svarūpeṇa vyavasthitiḥ
ābhāsaśca nirodhaśca yato 'styadhyavasīyate
sa āśrayaḥ paraṃ brahma paramātmeti śabdyate
yo 'dhyātmiko 'yaṃ puruṣaḥ so 'sāvevādhidaivikaḥ
yastatrobhayavicchedaḥ puruṣo hyādhibhautikaḥ
ekam ekatarābhāve yadā nopalabhāmahe
tritayaṃ tatra yo veda sa ātmā svāśrayāśrayaḥ
puruṣo 'ṇḍaṃ vinirbhidya yadāsau sa vinirgataḥ
ātmano 'yanam anvicchann apo 'srākṣīcchuciḥ śucīḥ
tāsvavātsīt svasṛṣṭāsu sahasraṃ parivatsarān
tena nārāyaṇo nāma yadāpaḥ puruṣodbhavāḥ
dravyaṃ karma ca kālaśca svabhāvo jīva eva ca
yadanugrahataḥ santi na santi yadupekṣayā
eko nānātvam anvicchan yogatalpāt samutthitaḥ
vīryaṃ hiraṇmayaṃ devo māyayā vyasṛjat tridhā
adhidaivam athādhyātmam adhibhūtam iti prabhuḥ
athaikaṃ pauruṣaṃ vīryaṃ tridhābhidyata tacchṛṇu
antaḥ śarīra ākāśāt puruṣasya viceṣṭataḥ
ojaḥ saho balaṃ jajñe tataḥ prāṇo mahān asuḥ
anuprāṇanti yaṃ prāṇāḥ prāṇantaṃ sarvajantuṣu
apānantam apānanti naradevam ivānugāḥ
prāṇenākṣipatā kṣut tṛḍantarā jāyate vibhoḥ
pipāsato jakṣataśca prāṅ mukhaṃ nirabhidyata
mukhatastālu nirbhinnaṃ jihvā tatropajāyate
tato nānāraso jajñe jihvayā yo 'dhigamyate
vivakṣormukhato bhūmno vahnirvāg vyāhṛtaṃ tayoḥ
jale caitasya suciraṃ nirodhaḥ samajāyata
nāsike nirabhidyetāṃ dodhūyati nabhasvati
tatra vāyurgandhavaho ghrāṇo nasi jighṛkṣataḥ
yadātmani nirālokam ātmānaṃ ca didṛkṣataḥ
nirbhinne hyakṣiṇī tasya jyotiścakṣurguṇagrahaḥ
bodhyamānasya ṛṣibhirātmanastaj jighṛkṣataḥ
karṇau ca nirabhidyetāṃ diśaḥ śrotraṃ guṇagrahaḥ
vastuno mṛdukāṭhinyalaghugurvoṣṇaśītatām
jighṛkṣatastvaṅ nirbhinnā tasyāṃ romamahīruhāḥ
tatra cāntarbahirvātastvacā labdhaguṇo vṛtaḥ
hastau ruruhatustasya nānākarmacikīrṣayā
tayostu balavān indra ādānam ubhayāśrayam
gatiṃ jigīṣataḥ pādau ruruhāte 'bhikāmikām
padbhyāṃ yajñaḥ svayaṃ havyaṃ karmabhiḥ kriyate nṛbhiḥ
nirabhidyata śiśno vai prajānandāmṛtārthinaḥ
upastha āsīt kāmānāṃ priyaṃ tadubhayāśrayam
utsisṛkṣordhātumalaṃ nirabhidyata vai gudam
tataḥ pāyustato mitra utsarga ubhayāśrayaḥ
āsisṛpsoḥ puraḥ puryā nābhidvāram apānataḥ
tatrāpānastato mṛtyuḥ pṛthaktvam ubhayāśrayam
āditsorannapānānām āsan kukṣyantranāḍayaḥ
nadyaḥ samudrāśca tayostuṣṭiḥ puṣṭistadāśraye
nididhyāsorātmamāyāṃ hṛdayaṃ nirabhidyata
tato manaścandra iti saṅkalpaḥ kāma eva ca
tvakcarmamāṃsarudhiramedomajjāsthidhātavaḥ
bhūmyaptejomayāḥ sapta prāṇo vyomāmbuvāyubhiḥ
guṇātmakānīndriyāṇi bhūtādiprabhavā guṇāḥ
manaḥ sarvavikārātmā buddhirvijñānarūpiṇī
etadbhagavato rūpaṃ sthūlaṃ te vyāhṛtaṃ mayā
mahyādibhiścāvaraṇairaṣṭabhirbahirāvṛtam
ataḥ paraṃ sūkṣmatamam avyaktaṃ nirviśeṣaṇam
anādimadhyanidhanaṃ nityaṃ vāṅmanasaḥ param
amunī bhagavadrūpe mayā te hyanuvarṇite
ubhe api na gṛhṇanti māyāsṛṣṭe vipaścitaḥ
sa vācyavācakatayā bhagavān brahmarūpadhṛk
nāmarūpakriyā dhatte sakarmākarmakaḥ paraḥ
prajāpatīn manūn devān ṛṣīn pitṛgaṇān pṛthak
siddhacāraṇagandharvān vidyādhrāsuraguhyakān
kinnarāpsaraso nāgān sarpān kimpuruṣān narān
māt rakṣaḥpiśācāṃśca pretabhūtavināyakān
kūṣmāṇḍonmādavetālān yātudhānān grahān api
khagān mṛgān paśūn vṛkṣān girīn nṛpasarīsṛpān
dvividhāścaturvidhā ye 'nye jalasthalanabhaukasaḥ
kuśalākuśalā miśrāḥ karmaṇāṃ gatayastvimāḥ
sattvaṃ rajastama iti tisraḥ suranṛnārakāḥ
tatrāpyekaikaśo rājan bhidyante gatayastridhā
yadaikaikataro 'nyābhyāṃ svabhāva upahanyate
sa evedaṃ jagaddhātā bhagavān dharmarūpadhṛk
puṣṇāti sthāpayan viśvaṃ tiryaṅnarasurādibhiḥ
tataḥ kālāgnirudrātmā yat sṛṣṭam idam ātmanaḥ
saṃniyacchati tat kāle ghanānīkam ivānilaḥ
itthambhāvena kathito bhagavān bhagavattamaḥ
netthambhāvena hi paraṃ draṣṭum arhanti sūrayaḥ
nāsya karmaṇi janmādau parasyānuvidhīyate
kartṛtvapratiṣedhārthaṃ māyayāropitaṃ hi tat
ayaṃ tu brahmaṇaḥ kalpaḥ savikalpa udāhṛtaḥ
vidhiḥ sādhāraṇo yatra sargāḥ prākṛtavaikṛtāḥ
parimāṇaṃ ca kālasya kalpalakṣaṇavigraham
yathā purastādvyākhyāsye pādmaṃ kalpam atho śṛṇu
śaunaka uvāca
yadāha no bhavān sūta kṣattā bhāgavatottamaḥ
cacāra tīrthāni bhuvastyaktvā bandhūn sudustyajān
kṣattuḥ kauśāraves tasya saṃvādo 'dhyātmasaṃśritaḥ
yadvā sa bhagavāṃstasmai pṛṣṭastattvam uvāca ha
brūhi nastadidaṃ saumya vidurasya viceṣṭitam
bandhutyāganimittaṃ ca yathaivāgatavān punaḥ
sūta uvāca
rājñā parīkṣitā pṛṣṭo yadavocan mahāmuniḥ
tadvo 'bhidhāsye śṛṇuta rājñaḥ praśnānusārataḥ
śrīśuka uvāca
evam etat purā pṛṣṭo maitreyo bhagavān kila
kṣattrā vanaṃ praviṣṭena tyaktvā svagṛham ṛddhimat
yad vā ayaṃ mantrakṛd vo bhagavān akhileśvaraḥ
pauravendragṛhaṃ hitvā praviveśātmasāt kṛtam
rājovāca
kutra kṣattur bhagavatā maitreyeṇāsa saṃgamaḥ
kadā vā sahasaṃvāda etad varṇaya naḥ prabho
na hy alpārthodayas tasya vidurasyāmalātmanaḥ
tasmin varīyasi praśnaḥ sādhuvādopabṛṃhitaḥ
sūta uvāca
sa evam ṛṣivaryo 'yaṃ pṛṣṭo rājñā parīkṣitā
praty āha taṃ subahuvit prītātmā śrūyatām iti
śrīśuka uvāca
yadā tu rājā svasutān asādhūn puṣṇan na dharmeṇa vinaṣṭadṛṣṭiḥ
bhrātur yaviṣṭhasya sutān vibandhūn praveśya lākṣābhavane dadāha
yadā sabhāyāṃ kurudevadevyāḥ keśābhimarśaṃ sutakarma garhyam
na vārayāmāsa nṛpaḥ snuṣāyāḥ svāsrair harantyāḥ kucakuṅkumāni
dyūte tv adharmeṇa jitasya sādhoḥ satyāvalambasya vanaṃ gatasya
na yācato 'dāt samayena dāyaṃ tamojuṣāṇo yad ajātaśatroḥ
yadā ca pārthaprahitaḥ sabhāyāṃ jagadgurur yāni jagāda kṛṣṇaḥ
na tāni puṃsām amṛtāyanāni rājoru mene kṣatapuṇyaleśaḥ
yadopahūto bhavanaṃ praviṣṭo mantrāya pṛṣṭaḥ kila pūrvajena
athāha tan mantradṛśāṃ varīyān yan mantriṇo vaidurikaṃ vadanti
ajātaśatroḥ pratiyaccha dāyaṃ titikṣato durviṣahaṃ tavāgaḥ
sahānujo yatra vṛkodarāhiḥ śvasan ruṣā yat tvam alaṃ bibheṣi
pārthāṃs tu devo bhagavān mukundo gṛhītavān sakṣitidevadevaḥ
āste svapuryāṃ yadudevadevo vinirjitāśeṣanṛdevadevaḥ
sa eṣa doṣaḥ puruṣadviḍ āste gṛhān praviṣṭo yam apatyamatyā
puṣṇāsi kṛṣṇād vimukho gataśrīs tyajāśv aśaivaṃ kulakauśalāya
ity ūcivāṃs tatra suyodhanena pravṛddhakopasphuritādhareṇa
asatkṛtaḥ satspṛhaṇīyaśīlaḥ kṣattā sakarṇānujasaubalena
ka enam atropajuhāva jihmaṃ dāsyāḥ sutaṃ yadbalinaiva puṣṭaḥ
tasmin pratīpaḥ parakṛtya āste nirvāsyatām āśu purāc chvasānaḥ
svayaṃ dhanur dvāri nidhāya māyāṃ bhrātuḥ puro marmasu tāḍito 'pi
sa ittham atyulbaṇakarṇabāṇair gatavyatho 'yād uru mānayānaḥ
sa nirgataḥ kauravapuṇyalabdho gajāhvayāt tīrthapadaḥ padāni
anvākramat puṇyacikīrṣayorvyām adhiṣṭhito yāni sahasramūrtiḥ
pureṣu puṇyopavanādrikuñjeṣv apaṅkatoyeṣu saritsaraḥsu
anantaliṅgaiḥ samalaṃkṛteṣu cacāra tīrthāyataneṣv ananyaḥ
gāṃ paryaṭan medhyaviviktavṛttiḥ sadāpluto 'dhaḥ śayano 'vadhūtaḥ
alakṣitaḥ svair avadhūtaveṣo vratāni cere haritoṣaṇāni
itthaṃ vrajan bhāratam eva varṣaṃ kālena yāvad gatavān prabhāsam
tāvac chaśāsa kṣitim eka cakrāml ekātapatrām ajitena pārthaḥ
tatrātha śuśrāva suhṛdvinaṣṭiṃ vanaṃ yathā veṇujavahnisaṃśrayam
saṃspardhayā dagdham athānuśocan sarasvatīṃ pratyag iyāya tūṣṇīm
tasyāṃ tritasyośanaso manoś ca pṛthor athāgner asitasya vāyoḥ
tīrthaṃ sudāsasya gavāṃ guhasya yac chrāddhadevasya sa āsiṣeve
anyāni ceha dvijadevadevaiḥ kṛtāni nānāyatanāni viṣṇoḥ
pratyaṅgamukhyāṅkitamandirāṇi yaddarśanāt kṛṣṇam anusmaranti
tatas tv ativrajya surāṣṭram ṛddhaṃ sauvīramatsyān kurujāṅgalāṃś ca
kālena tāvad yamunām upetya tatroddhavaṃ bhāgavataṃ dadarśa
sa vāsudevānucaraṃ praśāntaṃ bṛhaspateḥ prāk tanayaṃ pratītam
āliṅgya gāḍhaṃ praṇayena bhadraṃ svānām apṛcchad bhagavatprajānām
kaccit purāṇau puruṣau svanābhyapādmānuvṛttyeha kilāvatīrṇau
āsāta urvyāḥ kuśalaṃ vidhāya kṛtakṣaṇau kuśalaṃ śūragehe
kaccit kurūṇāṃ paramaḥ suhṛn no bhāmaḥ sa āste sukham aṅga śauriḥ
yo vai svasṇāṃ pitṛvad dadāti varān vadānyo varatarpaṇena
kaccid varūthādhipatir yadūnāṃ pradyumna āste sukham aṅga vīraḥ
yaṃ rukmiṇī bhagavato 'bhilebhe ārādhya viprān smaram ādisarge
kaccit sukhaṃ sātvatavṛṣṇibhojadāśārhakāṇām adhipaḥ sa āste
yam abhyaṣiñcac chatapattranetro nṛpāsanāśāṃ parihṛtya dūrāt
kacciddhareḥ saumya sutaḥ sadṛkṣa āste 'graṇī rathināṃ sādhu sāmbaḥ
asūta yaṃ jāmbavatī vratāḍhyā devaṃ guhaṃ yo 'mbikayā dhṛto 'gre
kṣemaṃ sa kaccid yuyudhāna āste yaḥ phālgunāl labdhadhanūrahasyaḥ
lebhe 'ñjasādhokṣajasevayaiva gatiṃ tadīyāṃ yatibhir durāpām
kaccid budhaḥ svasty anamīva āste śvaphalkaputro bhagavatprapannaḥ
yaḥ kṛṣṇapādāṅkitamārgapāṃsuṣv aceṣṭata premavibhinnadhairyaḥ
kaccic chivaṃ devakabhojaputryā viṣṇuprajāyā iva devamātuḥ
yā vai svagarbheṇa dadhāra devaṃ trayī yathā yajñavitānam artham
apisvid āste bhagavān sukhaṃ vo yaḥ sātvatāṃ kāmadugho 'niruddhaḥ
yam āmananti sma hi śabdayoniṃ manomayaṃ sattvaturīyatattvam
apisvid anye ca nijātmadaivam ananyavṛttyā samanuvratā ye
hṛdīkasatyātmajacārudeṣṇagadādayaḥ svasti caranti saumya
api svadorbhyāṃ vijayācyutābhyāṃ dharmeṇa dharmaḥ paripāti setum
duryodhano 'tapyata yatsabhāyāṃ sāmrājyalakṣmyā vijayānuvṛttyā
kiṃ vā kṛtāgheṣv agham atyamarṣī bhīmo 'hivad dīrghatamaṃ vyamuñcat
yasyāṅghripātaṃ raṇabhūr na sehe mārgaṃ gadāyāś carato vicitram
kaccid yaśodhā rathayūthapānāṃ gāṇḍīvadhanvoparatārir āste
alakṣito yaccharakūṭagūḍho māyākirāto giriśas tutoṣa
yamāv utasvit tanayau pṛthāyāḥ pārthair vṛtau pakṣmabhir akṣiṇīva
remāta uddāya mṛdhe svarikthaṃ parāt suparṇāv iva vajrivaktrāt
aho pṛthāpi dhriyate 'rbhakārthe rājarṣivaryeṇa vināpi tena
yas tv ekavīro 'dhiratho vijigye dhanur dvitīyaḥ kakubhaś catasraḥ
saumyānuśoce tam adhaḥpatantaṃ bhrātre paretāya vidudruhe yaḥ
niryāpito yena suhṛt svapuryā ahaṃ svaputrān samanuvratena
so 'haṃ harer martyaviḍambanena dṛśo nṛṇāṃ cālayato vidhātuḥ
nānyopalakṣyaḥ padavīṃ prasādāc carāmi paśyan gatavismayo 'tra
nūnaṃ nṛpāṇāṃ trimadotpathānāṃ mahīṃ muhuś cālayatāṃ camūbhiḥ
vadhāt prapannārtijihīrṣayeśo 'py upaikṣatāghaṃ bhagavān kurūṇām
ajasya janmotpathanāśanāya karmāṇy akartur grahaṇāya puṃsām
nanv anyathā ko 'rhati dehayogaṃ paro guṇānām uta karmatantram
tasya prapannākhilalokapānām avasthitānām anuśāsane sve
arthāya jātasya yaduṣv ajasya vārttāṃ sakhe kīrtaya tīrthakīrteḥ
śrīśuka uvāca
iti bhāgavataḥ pṛṣṭaḥ kṣattrā vārttāṃ priyāśrayām
prativaktuṃ na cotseha autkaṇṭhyāt smāriteśvaraḥ
yaḥ pañcahāyano mātrā prātarāśāya yācitaḥ
tan naicchad racayan yasya saparyāṃ bālalīlayā
sa kathaṃ sevayā tasya kālena jarasaṃ gataḥ
pṛṣṭo vārttāṃ pratibrūyād bhartuḥ pādāv anusmaran
sa muhūrtam abhūt tūṣṇīṃ kṛṣṇāṅghrisudhayā bhṛśam
tīvreṇa bhaktiyogena nimagnaḥ sādhu nirvṛtaḥ
pulakodbhinnasarvāṅgo muñcan mīladdṛśā śucaḥ
pūrṇārtho lakṣitas tena snehaprasarasaṃplutaḥ
śanakair bhagavallokān nṛlokaṃ punar āgataḥ
vimṛjya netre viduraṃ prītyāhoddhava utsmayan
uddhava uvāca
kṛṣṇadyumaṇi nimloce gīrṇeṣv ajagareṇa ha
kiṃ nu naḥ kuśalaṃ brūyāṃ gataśrīṣu gṛheṣv aham
durbhago bata loko 'yaṃ yadavo nitarām api
ye saṃvasanto na vidur hariṃ mīnā ivoḍupam
iṅgitajñāḥ puruprauḍhā ekārāmāś ca sātvatāḥ
sātvatām ṛṣabhaṃ sarve bhūtāvāsam amaṃsata
devasya māyayā spṛṣṭā ye cānyad asadāśritāḥ
bhrāmyate dhīr na tadvākyair ātmany uptātmano harau
pradarśyātaptatapasām avitṛptadṛśāṃ nṛṇām
ādāyāntar adhād yas tu svabimbaṃ lokalocanam
yan martyalīlaupayikaṃ svayogamāyābalaṃ darśayatā gṛhītam
vismāpanaṃ svasya ca saubhagarddheḥ paraṃ padaṃ bhūṣaṇabhūṣaṇāṅgam
yad dharmasūnor bata rājasūye nirīkṣya dṛksvastyayanaṃ trilokaḥ
kārtsnyena cādyeha gataṃ vidhātur arvāksṛtau kauśalam ity amanyata
vrajastriyo dṛgbhir anupravṛttadhiyo 'vatasthuḥ kila kṛtyaśeṣāḥ
svaśāntarūpeṣv itaraiḥ svarūpair abhyardyamāneṣv anukampitātmā
parāvareśo mahadaṃśayukto hy ajo 'pi jāto bhagavān yathāgniḥ
māṃ khedayaty etad ajasya janmaviḍambanaṃ yad vasudevagehe
vraje ca vāso 'ribhayād iva svayaṃ purād vyavātsīd yadanantavīryaḥ
dunoti cetaḥ smarato mamaitad yad āha pādāv abhivandya pitroḥ
tātāmba kaṃsād uruśaṅkitānāṃ prasīdataṃ no 'kṛtaniṣkṛtīnām
ko vā amuṣyāṅghrisarojareṇuṃ vismartum īśīta pumān vijighran
yo visphuradbhrūviṭapena bhūmer bhāraṃ kṛtāntena tiraścakāra
dṛṣṭā bhavadbhir nanu rājasūye caidyasya kṛṣṇaṃ dviṣato 'pi siddhiḥ
yāṃ yoginaḥ saṃspṛhayanti samyag yogena kas tadvirahaṃ saheta
tathaiva cānye naralokavīrā ya āhave kṛṣṇamukhāravindam
netraiḥ pibanto nayanābhirāmaṃ pārthāstrapūtaḥ padam āpur asya
svayaṃ tv asāmyātiśayas tryadhīśaḥ svārājyalakṣmyāptasamastakāmaḥ
baliṃ haradbhiś ciralokapālaiḥ kirīṭakoṭyeḍitapādapīṭhaḥ
tat tasya kaiṃkaryam alaṃ bhṛtān no viglāpayaty aṅga yad ugrasenam
tiṣṭhan niṣaṇṇaṃ parameṣṭhidhiṣṇye nyabodhayad deva nidhārayeti
aho bakī yaṃ stanakālakūṭaṃ jighāṃsayāpāyayad apy asādhvī
lebhe gatiṃ dhātryucitāṃ tato 'nyaṃ kaṃ vā dayāluṃ śaraṇaṃ vrajema
manye 'surān bhāgavatāṃs tryadhīśe saṃrambhamārgābhiniviṣṭacittān
ye saṃyuge 'cakṣata tārkṣyaputram aṃse sunābhāyudham āpatantam
vasudevasya devakyāṃ jāto bhojendrabandhane
cikīrṣur bhagavān asyāḥ śam ajenābhiyācitaḥ
tato nandavrajam itaḥ pitrā kaṃsād vibibhyatā
ekādaśa samās tatra gūḍhārciḥ sabalo 'vasat
parīto vatsapair vatsāṃś cārayan vyaharad vibhuḥ
yamunopavane kūjaddvijasaṃkulitāṅghripe
kaumārīṃ darśayaṃś ceṣṭāṃ prekṣaṇīyāṃ vrajaukasām
rudann iva hasan mugdhabālasiṃhāvalokanaḥ
sa eva godhanaṃ lakṣmyā niketaṃ sitagovṛṣam
cārayann anugān gopān raṇadveṇur arīramat
prayuktān bhojarājena māyinaḥ kāmarūpiṇaḥ
līlayā vyanudat tāṃs tān bālaḥ krīḍanakān iva
vipannān viṣapānena nigṛhya bhujagādhipam
utthāpyāpāyayad gāvas tat toyaṃ prakṛtisthitam
ayājayad gosavena goparājaṃ dvijottamaiḥ
vittasya corubhārasya cikīrṣan sadvyayaṃ vibhuḥ
varṣatīndre vrajaḥ kopād bhagnamāne 'tivihvalaḥ
gotralīlātapatreṇa trāto bhadrānugṛhṇatā
śaracchaśikarair mṛṣṭaṃ mānayan rajanīmukham
gāyan kalapadaṃ reme strīṇāṃ maṇḍalamaṇḍanaḥ
uddhava uvāca
tataḥ sa āgatya puraṃ svapitroś cikīrṣayā śaṃ baladevasaṃyutaḥ
nipātya tuṅgād ripuyūthanāthaṃ hataṃ vyakarṣad vyasum ojasorvyām
sāṃdīpaneḥ sakṛt proktaṃ brahmādhītya savistaram
tasmai prādād varaṃ putraṃ mṛtaṃ pañcajanodarāt
samāhutā bhīṣmakakanyayā ye śriyaḥ savarṇena bubhūṣayaiṣām
gāndharvavṛttyā miṣatāṃ svabhāgaṃ jahre padaṃ mūrdhni dadhat suparṇaḥ
kakudmino 'viddhanaso damitvā svayaṃvare nāgnajitīm uvāha
tadbhagnamānān api gṛdhyato 'jñāñ jaghne 'kṣataḥ śastrabhṛtaḥ svaśastraiḥ
priyaṃ prabhur grāmya iva priyāyā vidhitsur ārcchad dyutaruṃ yadarthe
vajry ādravat taṃ sagaṇo ruṣāndhaḥ krīḍāmṛgo nūnam ayaṃ vadhūnām
sutaṃ mṛdhe khaṃ vapuṣā grasantaṃ dṛṣṭvā sunābhonmathitaṃ dharitryā
āmantritas tattanayāya śeṣaṃ dattvā tadantaḥpuram āviveśa
tatrāhṛtās tā naradevakanyāḥ kujena dṛṣṭvā harim ārtabandhum
utthāya sadyo jagṛhuḥ praharṣavrīḍānurāgaprahitāvalokaiḥ
āsāṃ muhūrta ekasmin nānāgāreṣu yoṣitām
savidhaṃ jagṛhe pāṇīn anurūpaḥ svamāyayā
tāsv apatyāny ajanayad ātmatulyāni sarvataḥ
ekaikasyāṃ daśa daśa prakṛter vibubhūṣayā
kālamāgadhaśālvādīn anīkai rundhataḥ puram
ajīghanat svayaṃ divyaṃ svapuṃsāṃ teja ādiśat
śambaraṃ dvividaṃ bāṇaṃ muraṃ balvalam eva ca
anyāṃś ca dantavakrādīn avadhīt kāṃś ca ghātayat
atha te bhrātṛputrāṇāṃ pakṣayoḥ patitān nṛpān
cacāla bhūḥ kurukṣetraṃ yeṣām āpatatāṃ balaiḥ
sa karṇaduḥśāsanasaubalānāṃ kumantrapākena hataśriyāyuṣam
suyodhanaṃ sānucaraṃ śayānaṃ bhagnorum ūrvyāṃ na nananda paśyan
kiyān bhuvo 'yaṃ kṣapitorubhāro yad droṇabhīṣmārjunabhīmamūlaiḥ
aṣṭādaśākṣauhiṇiko madaṃśair āste balaṃ durviṣahaṃ yadūnām
mitho yadaiṣāṃ bhavitā vivādo madhvāmadātāmravilocanānām
naiṣāṃ vadhopāya iyān ato 'nyo mayy udyate 'ntardadhate svayaṃ sma
evaṃ saṃcintya bhagavān svarājye sthāpya dharmajam
nandayāmāsa suhṛdaḥ sādhūnāṃ vartma darśayan
uttarāyāṃ dhṛtaḥ pūror vaṃśaḥ sādhvabhimanyunā
sa vai drauṇyastrasaṃpluṣṭaḥ punar bhagavatā dhṛtaḥ
ayājayad dharmasutam aśvamedhais tribhir vibhuḥ
so 'pi kṣmām anujai rakṣan reme kṛṣṇam anuvrataḥ
bhagavān api viśvātmā lokavedapathānugaḥ
kāmān siṣeve dvārvatyām asaktaḥ sāṃkhyam āsthitaḥ
snigdhasmitāvalokena vācā pīyūṣakalpayā
caritreṇānavadyena śrīniketena cātmanā
imaṃ lokam amuṃ caiva ramayan sutarāṃ yadūn
reme kṣaṇadayā dattakṣaṇastrīkṣaṇasauhṛdaḥ
tasyaivaṃ ramamāṇasya saṃvatsaragaṇān bahūn
gṛhamedheṣu yogeṣu virāgaḥ samajāyata
daivādhīneṣu kāmeṣu daivādhīnaḥ svayaṃ pumān
ko viśrambheta yogena yogeśvaram anuvrataḥ
puryāṃ kadācit krīḍadbhir yadubhojakumārakaiḥ
kopitā munayaḥ śepur bhagavanmatakovidāḥ
tataḥ katipayair māsair vṛṣṇibhojāndhakādayaḥ
yayuḥ prabhāsaṃ saṃhṛṣṭā rathair devavimohitāḥ
tatra snātvā pitṝn devān ṛṣīṃś caiva tadambhasā
tarpayitvātha viprebhyo gāvo bahuguṇā daduḥ
hiraṇyaṃ rajataṃ śayyāṃ vāsāṃsy ajinakambalān
yānaṃ rathān ibhān kanyā dharāṃ vṛttikarīm api
annaṃ corurasaṃ tebhyo dattvā bhagavadarpaṇam
goviprārthāsavaḥ śūrāḥ praṇemur bhuvi mūrdhabhiḥ
uddhava uvāca
atha te tadanujñātā bhuktvā pītvā ca vāruṇīm
tayā vibhraṃśitajñānā duruktair marma paspṛśuḥ
teṣāṃ maireyadoṣeṇa viṣamīkṛtacetasām
nimrocati ravāv āsīd veṇūnām iva mardanam
bhagavān svātmamāyāyā gatiṃ tām avalokya saḥ
sarasvatīm upaspṛśya vṛkṣamūlam upāviśat
ahaṃ cokto bhagavatā prapannārtihareṇa ha
badarīṃ tvaṃ prayāhīti svakulaṃ saṃjihīrṣuṇā
tathāpi tadabhipretaṃ jānann aham ariṃdama
pṛṣṭhato 'nvagamaṃ bhartuḥ pādaviśleṣaṇākṣamaḥ
adrākṣam ekam āsīnaṃ vicinvan dayitaṃ patim
śrīniketaṃ sarasvatyāṃ kṛtaketam aketanam
śyāmāvadātaṃ virajaṃ praśāntāruṇalocanam
dorbhiś caturbhir viditaṃ pītakauśāmbareṇa ca
vāma ūrāv adhiśritya dakṣiṇāṅghrisaroruham
apāśritārbhakāśvattham akṛśaṃ tyaktapippalam
tasmin mahābhāgavato dvaipāyanasuhṛtsakhā
lokān anucaran siddha āsasāda yadṛcchayā
tasyānuraktasya muner mukundaḥ pramodabhāvānatakaṃdharasya
āśṛṇvato mām anurāgahāsasamīkṣayā viśramayann uvāca
śrībhagavān uvāca
vedāham antar manasīpsitaṃ te dadāmi yat tad duravāpam anyaiḥ
sattre purā viśvasṛjāṃ vasūnāṃ matsiddhikāmena vaso tvayeṣṭaḥ
sa eṣa sādho caramo bhavānām āsāditas te madanugraho yat
yan māṃ nṛlokān raha utsṛjantaṃ diṣṭyā dadṛśvān viśadānuvṛttyā
purā mayā proktam ajāya nābhye padme niṣaṇṇāya mamādisarge
jñānaṃ paraṃ manmahimāvabhāsaṃ yat sūrayo bhāgavataṃ vadanti
ity ādṛtoktaḥ paramasya puṃsaḥ pratikṣaṇānugrahabhājano 'ham
snehottharomā skhalitākṣaras taṃ muñcañchucaḥ prāñjalir ābabhāṣe
ko nv īśa te pādasarojabhājāṃ sudurlabho 'rtheṣu caturṣv apīha
tathāpi nāhaṃ pravṛṇomi bhūman bhavatpadāmbhojaniṣevaṇotsukaḥ
karmāṇy anīhasya bhavo 'bhavasya te durgāśrayo 'thāribhayāt palāyanam
kālātmano yat pramadāyutāśramaḥ svātmanrateḥ khidyati dhīr vidām iha
mantreṣu māṃ vā upahūya yat tvam akuṇṭhitākhaṇḍasadātmabodhaḥ
pṛccheḥ prabho mugdha ivāpramattas tan no mano mohayatīva deva
jñānaṃ paraṃ svātmarahaḥprakāśaṃ provāca kasmai bhagavān samagram
api kṣamaṃ no grahaṇāya bhartar vadāñjasā yad vṛjinaṃ tarema
ity āveditahārdāya mahyaṃ sa bhagavān paraḥ
ādideśāravindākṣa ātmanaḥ paramāṃ sthitim
sa evam ārādhitapādatīrthād adhītatattvātmavibodhamārgaḥ
praṇamya pādau parivṛtya devam ihāgato 'haṃ virahāturātmā
so 'haṃ taddarśanāhlādaviyogārtiyutaḥ prabho
gamiṣye dayitaṃ tasya badaryāśramamaṇḍalam
yatra nārāyaṇo devo naraś ca bhagavān ṛṣiḥ
mṛdu tīvraṃ tapo dīrghaṃ tepāte lokabhāvanau
śrīśuka uvāca
ity uddhavād upākarṇya suhṛdāṃ duḥsahaṃ vadham
jñānenāśamayat kṣattā śokam utpatitaṃ budhaḥ
sa taṃ mahābhāgavataṃ vrajantaṃ kauravarṣabhaḥ
viśrambhād abhyadhattedaṃ mukhyaṃ kṛṣṇaparigrahe
vidura uvāca
jñānaṃ paraṃ svātmarahaḥprakāśaṃ yad āha yogeśvara īśvaras te
vaktuṃ bhavān no 'rhati yaddhi viṣṇor bhṛtyāḥ svabhṛtyārthakṛtaś caranti
uddhava uvāca
nanu te tattvasaṃrādhya ṛṣiḥ kauṣāravo 'ntike
sākṣād bhagavatādiṣṭo martyalokaṃ jihāsatā
śrīśuka uvāca
iti saha vidureṇa viśvamūrter guṇakathayā sudhayā plāvitorutāpaḥ
kṣaṇam iva puline yamasvasus tāṃ samuṣita aupagavir niśāṃ tato 'gāt
rājovāca
nidhanam upagateṣu vṛṣṇibhojeṣv adhirathayūthapayūthapeṣu mukhyaḥ
sa tu katham avaśiṣṭa uddhavo yaddharir api tatyaja ākṛtiṃ tryadhīśaḥ
śrīśuka uvāca
brahmaśāpāpadeśena kālenāmoghavāñchitaḥ
saṃhṛtya svakulaṃ sphītaṃ tyakṣyan deham acintayat
asmāl lokād uparate mayi jñānaṃ madāśrayam
arhaty uddhava evāddhā sampraty ātmavatāṃ varaḥ
noddhavo 'ṇv api mannyūno yad guṇair nārditaḥ prabhuḥ
ato madvayunaṃ lokaṃ grāhayann iha tiṣṭhatu
evaṃ trilokaguruṇā saṃdiṣṭaḥ śabdayoninā
badaryāśramam āsādya harim īje samādhinā
viduro 'py uddhavāc chrutvā kṛṣṇasya paramātmanaḥ
krīḍayopāttadehasya karmāṇi ślāghitāni ca
dehanyāsaṃ ca tasyaivaṃ dhīrāṇāṃ dhairyavardhanam
anyeṣāṃ duṣkarataraṃ paśūnāṃ viklavātmanām
ātmānaṃ ca kuruśreṣṭha kṛṣṇena manasekṣitam
dhyāyan gate bhāgavate ruroda premavihvalaḥ
kālindyāḥ katibhiḥ siddha ahobhir bharatarṣabha
prāpadyata svaḥsaritaṃ yatra mitrāsuto muniḥ
śrīśuka uvāca
dvāri dyunadyā ṛṣabhaḥ kurūṇāṃ maitreyam āsīnam agādhabodham
kṣattopasṛtyācyutabhāvasiddhaḥ papraccha sauśīlyaguṇābhitṛptaḥ
vidura uvāca
sukhāya karmāṇi karoti loko na taiḥ sukhaṃ vānyadupāramaṃ vā
vindeta bhūyas tata eva duḥkhaṃ yad atra yuktaṃ bhagavān vaden naḥ
janasya kṛṣṇād vimukhasya daivād adharmaśīlasya suduḥkhitasya
anugrahāyeha caranti nūnaṃ bhūtāni bhavyāni janārdanasya
tat sādhuvaryādiśa vartma śaṃ naḥ saṃrādhito bhagavān yena puṃsām
hṛdi sthito yacchati bhaktipūte jñānaṃ satattvādhigamaṃ purāṇam
karoti karmāṇi kṛtāvatāro yāny ātmatantro bhagavāṃs tryadhīśaḥ
yathā sasarjāgra idaṃ nirīhaḥ saṃsthāpya vṛttiṃ jagato vidhatte
yathā punaḥ sve kha idaṃ niveśya śete guhāyāṃ sa nivṛttavṛttiḥ
yogeśvarādhīśvara eka etad anupraviṣṭo bahudhā yathāsīt
krīḍan vidhatte dvijagosurāṇāṃ kṣemāya karmāṇy avatārabhedaiḥ
mano na tṛpyaty api śṛṇvatāṃ naḥ suślokamauleś caritāmṛtāni
yais tattvabhedair adhilokanātho lokān alokān saha lokapālān
acīkﾱpad yatra hi sarvasattvanikāyabhedo 'dhikṛtaḥ pratītaḥ
yena prajānām uta ātmakarmarūpābhidhānāṃ ca bhidāṃ vyadhatta
nārāyaṇo viśvasṛg ātmayonir etac ca no varṇaya vipravarya
parāvareṣāṃ bhagavan vratāni śrutāni me vyāsamukhād abhīkṣṇam
atṛpnuma kṣullasukhāvahānāṃ teṣām ṛte kṛṣṇakathāmṛtaughāt
kas tṛpnuyāt tīrthapado 'bhidhānāt sattreṣu vaḥ sūribhir īḍyamānāt
yaḥ karṇanāḍīṃ puruṣasya yāto bhavapradāṃ geharatiṃ chinatti
munir vivakṣur bhagavadguṇānāṃ sakhāpi te bhāratam āha kṛṣṇaḥ
yasmin nṛṇāṃ grāmyasukhānuvādair matir gṛhītā nu hareḥ kathāyām
sā śraddadhānasya vivardhamānā viraktim anyatra karoti puṃsaḥ
hareḥ padānusmṛtinirvṛtasya samastaduḥkhāpyayam āśu dhatte
tāñchocyaśocyān avido 'nuśoce hareḥ kathāyāṃ vimukhān aghena
kṣiṇoti devo 'nimiṣas tu yeṣām āyur vṛthāvādagatismṛtīnām
tad asya kauṣārava śarmadātur hareḥ kathām eva kathāsu sāram
uddhṛtya puṣpebhya ivārtabandho śivāya naḥ kīrtaya tīrthakīrteḥ
sa viśvajanmasthitisaṃyamārthe kṛtāvatāraḥ pragṛhītaśaktiḥ
cakāra karmāṇy atipūruṣāṇi yānīśvaraḥ kīrtaya tāni mahyam
śrīśuka uvāca
sa evaṃ bhagavān pṛṣṭaḥ kṣattrā kauṣāravo muniḥ
puṃsāṃ niḥśreyasārthena tam āha bahumānayan
maitreya uvāca
sādhu pṛṣṭaṃ tvayā sādho lokān sādhv anugṛhṇatā
kīrtiṃ vitanvatā loke ātmano 'dhokṣajātmanaḥ
naitac citraṃ tvayi kṣattar bādarāyaṇavīryaje
gṛhīto 'nanyabhāvena yat tvayā harir īśvaraḥ
māṇḍavyaśāpād bhagavān prajāsaṃyamano yamaḥ
bhrātuḥ kṣetre bhujiṣyāyāṃ jātaḥ satyavatīsutāt
bhavān bhagavato nityaṃ saṃmataḥ sānugasya ha
yasya jñānopadeśāya mādiśad bhagavān vrajan
atha te bhagavallīlā yogamāyorubṛṃhitāḥ
viśvasthityudbhavāntārthā varṇayāmy anupūrvaśaḥ
bhagavān eka āsedam agra ātmātmanāṃ vibhuḥ
ātmecchānugatāv ātmā nānāmatyupalakṣaṇaḥ
sa vā eṣa tadā draṣṭā nāpaśyad dṛśyam ekarāṭ
mene 'santam ivātmānaṃ suptaśaktir asuptadṛk
sā vā etasya saṃdraṣṭuḥ śaktiḥ sadasadātmikā
māyā nāma mahābhāga yayedaṃ nirmame vibhuḥ
kālavṛttyā tu māyāyāṃ guṇamayyām adhokṣajaḥ
puruṣeṇātmabhūtena vīryam ādhatta vīryavān
tato 'bhavan mahattattvam avyaktāt kālacoditāt
vijñānātmātmadehasthaṃ viśvaṃ vyañjaṃs tamonudaḥ
so 'py aṃśaguṇakālātmā bhagavaddṛṣṭigocaraḥ
ātmānaṃ vyakarod ātmā viśvasyāsya sisṛkṣayā
mahattattvād vikurvāṇād ahaṃtattvaṃ vyajāyata
kāryakāraṇakartrātmā bhūtendriyamanomayaḥ
vaikārikas taijasaś ca tāmasaś cety ahaṃ tridhā
ahaṃtattvād vikurvāṇān mano vaikārikād abhūt
vaikārikāś ca ye devā arthābhivyañjanaṃ yataḥ
taijasānīndriyāṇy eva jñānakarmamayāni ca
tāmaso bhūtasūkṣmādir yataḥ khaṃ liṅgam ātmanaḥ
kālamāyāṃśayogena bhagavadvīkṣitaṃ nabhaḥ
nabhaso 'nusṛtaṃ sparśaṃ vikurvan nirmame 'nilam
anilo 'pi vikurvāṇo nabhasorubalānvitaḥ
sasarja rūpatanmātraṃ jyotir lokasya locanam
anilenānvitaṃ jyotir vikurvat paravīkṣitam
ādhattāmbho rasamayaṃ kālamāyāṃśayogataḥ
jyotiṣāmbho 'nusaṃsṛṣṭaṃ vikurvad brahmavīkṣitam
mahīṃ gandhaguṇām ādhāt kālamāyāṃśayogataḥ
bhūtānāṃ nabhaādīnāṃ yad yad bhavyāvarāvaram
teṣāṃ parānusaṃsargād yathā saṃkhyaṃ guṇān viduḥ
ete devāḥ kalā viṣṇoḥ kālamāyāṃśaliṅginaḥ
nānātvāt svakriyānīśāḥ procuḥ prāñjalayo vibhum
devā ūcuḥ
namāma te deva padāravindaṃ prapannatāpopaśamātapatram
yanmūlaketā yatayo 'ñjasorusaṃsāraduḥkhaṃ bahir utkṣipanti
dhātar yad asmin bhava īśa jīvās tāpatrayeṇābhihatā na śarma
ātman labhante bhagavaṃs tavāṅghricchāyāṃ savidyām ata āśrayema
mārganti yat te mukhapadmanīḍaiś chandaḥsuparṇair ṛṣayo vivikte
yasyāghamarṣodasaridvarāyāḥ padaṃ padaṃ tīrthapadaḥ prapannāḥ
yac chraddhayā śrutavatyā ca bhaktyā saṃmṛjyamāne hṛdaye 'vadhāya
jñānena vairāgyabalena dhīrā vrajema tat te 'ṅghrisarojapīṭham
viśvasya janmasthitisaṃyamārthe kṛtāvatārasya padāmbujaṃ te
vrajema sarve śaraṇaṃ yad īśa smṛtaṃ prayacchaty abhayaṃ svapuṃsām
yat sānubandhe 'sati dehagehe mamāham ity ūḍhadurāgrahāṇām
puṃsāṃ sudūraṃ vasato 'pi puryāṃ bhajema tat te bhagavan padābjam
tān vai hy asadvṛttibhir akṣibhir ye parāhṛtāntarmanasaḥ pareśa
atho na paśyanty urugāya nūnaṃ ye te padanyāsavilāsalakṣyāḥ
pānena te deva kathāsudhāyāḥ pravṛddhabhaktyā viśadāśayā ye
vairāgyasāraṃ pratilabhya bodhaṃ yathāñjasānvīyur akuṇṭhadhiṣṇyam
tathāpare cātmasamādhiyogabalena jitvā prakṛtiṃ baliṣṭhām
tvām eva dhīrāḥ puruṣaṃ viśanti teṣāṃ śramaḥ syān na tu sevayā te
tat te vayaṃ lokasisṛkṣayādya tvayānusṛṣṭās tribhir ātmabhiḥ sma
sarve viyuktāḥ svavihāratantraṃ na śaknumas tat pratihartave te
yāvad baliṃ te 'ja harāma kāle yathā vayaṃ cānnam adāma yatra
yathobhayeṣāṃ ta ime hi lokā baliṃ haranto 'nnam adanty anūhāḥ
tvaṃ naḥ surāṇām asi sānvayānāṃ kūṭastha ādyaḥ puruṣaḥ purāṇaḥ
tvaṃ deva śaktyāṃ guṇakarmayonau retas tv ajāyāṃ kavim ādadhe 'jaḥ
tato vayaṃ matpramukhā yadarthe babhūvimātman karavāma kiṃ te
tvaṃ naḥ svacakṣuḥ paridehi śaktyā deva kriyārthe yadanugrahāṇām
ṛṣir uvāca
iti tāsāṃ svaśaktīnāṃ satīnām asametya saḥ
prasuptalokatantrāṇāṃ niśāmya gatim īśvaraḥ
kālasaṃjñāṃ tadā devīṃ bibhracchaktim urukramaḥ
trayoviṃśatitattvānāṃ gaṇaṃ yugapad āviśat
so 'nupraviṣṭo bhagavāṃś ceṣṭārūpeṇa taṃ gaṇam
bhinnaṃ saṃyojayāmāsa suptaṃ karma prabodhayan
prabuddhakarma daivena trayoviṃśatiko gaṇaḥ
prerito 'janayat svābhir mātrābhir adhipūruṣam
pareṇa viśatā svasmin mātrayā viśvasṛggaṇaḥ
cukṣobhānyonyam āsādya yasmin lokāś carācarāḥ
hiraṇmayaḥ sa puruṣaḥ sahasraparivatsarān
āṇḍakośa uvāsāpsu sarvasattvopabṛṃhitaḥ
sa vai viśvasṛjāṃ garbho devakarmātmaśaktimān
vibabhājātmanātmānam ekadhā daśadhā tridhā
eṣa hy aśeṣasattvānām ātmāṃśaḥ paramātmanaḥ
ādyo 'vatāro yatrāsau bhūtagrāmo vibhāvyate
sādhyātmaḥ sādhidaivaś ca sādhibhūta iti tridhā
virāṭ prāṇo daśavidha ekadhā hṛdayena ca
smaran viśvasṛjām īśo vijñāpitam adhokṣajaḥ
virājam atapat svena tejasaiṣāṃ vivṛttaye
atha tasyābhitaptasya katidhāyatanāni ha
nirabhidyanta devānāṃ tāni me gadataḥ śṛṇu
tasyāgnir āsyaṃ nirbhinnaṃ lokapālo 'viśat padam
vācā svāṃśena vaktavyaṃ yayāsau pratipadyate
nirbhinnaṃ tālu varuṇo lokapālo 'viśaddhareḥ
jihvayāṃśena ca rasaṃ yayāsau pratipadyate
nirbhinne aśvinau nāse viṣṇor āviśatāṃ padam
ghrāṇenāṃśena gandhasya pratipattir yato bhavet
nirbhinne akṣiṇī tvaṣṭā lokapālo 'viśad vibhoḥ
cakṣuṣāṃśena rūpāṇāṃ pratipattir yato bhavet
nirbhinnāny asya carmāṇi lokapālo 'nilo 'viśat
prāṇenāṃśena saṃsparśaṃ yenāsau pratipadyate
karṇāv asya vinirbhinnau dhiṣṇyaṃ svaṃ viviśur diśaḥ
śrotreṇāṃśena śabdasya siddhiṃ yena prapadyate
tvacam asya vinirbhinnāṃ viviśur dhiṣṇyam oṣadhīḥ
aṃśena romabhiḥ kaṇḍūṃ yair asau pratipadyate
meḍhraṃ tasya vinirbhinnaṃ svadhiṣṇyaṃ ka upāviśat
retasāṃśena yenāsāv ānandaṃ pratipadyate
gudaṃ puṃso vinirbhinnaṃ mitro lokeśa āviśat
pāyunāṃśena yenāsau visargaṃ pratipadyate
hastāv asya vinirbhinnāv indraḥ svarpatir āviśat
vārttayāṃśena puruṣo yayā vṛttiṃ prapadyate
pādāv asya vinirbhinnau lokeśo viṣṇur āviśat
gatyā svāṃśena puruṣo yayā prāpyaṃ prapadyate
buddhiṃ cāsya vinirbhinnāṃ vāgīśo dhiṣṇyam āviśat
bodhenāṃśena boddhavyam pratipattir yato bhavet
hṛdayaṃ cāsya nirbhinnaṃ candramā dhiṣṇyam āviśat
manasāṃśena yenāsau vikriyāṃ pratipadyate
ātmānaṃ cāsya nirbhinnam abhimāno 'viśat padam
karmaṇāṃśena yenāsau kartavyaṃ pratipadyate
sattvaṃ cāsya vinirbhinnaṃ mahān dhiṣṇyam upāviśat
cittenāṃśena yenāsau vijñānaṃ pratipadyate
śīrṣṇo 'sya dyaur dharā padbhyāṃ khaṃ nābher udapadyata
guṇānāṃ vṛttayo yeṣu pratīyante surādayaḥ
ātyantikena sattvena divaṃ devāḥ prapedire
dharāṃ rajaḥsvabhāvena paṇayo ye ca tān anu
tārtīyena svabhāvena bhagavannābhim āśritāḥ
ubhayor antaraṃ vyoma ye rudrapārṣadāṃ gaṇāḥ
mukhato 'vartata brahma puruṣasya kurūdvaha
yas tūnmukhatvād varṇānāṃ mukhyo 'bhūd brāhmaṇo guruḥ
bāhubhyo 'vartata kṣatraṃ kṣatriyas tad anuvrataḥ
yo jātas trāyate varṇān pauruṣaḥ kaṇṭakakṣatāt
viśo 'vartanta tasyorvor lokavṛttikarīr vibhoḥ
vaiśyas tadudbhavo vārttāṃ nṛṇāṃ yaḥ samavartayat
padbhyāṃ bhagavato jajñe śuśrūṣā dharmasiddhaye
tasyāṃ jātaḥ purā śūdro yadvṛttyā tuṣyate hariḥ
ete varṇāḥ svadharmeṇa yajanti svaguruṃ harim
śraddhayātmaviśuddhyarthaṃ yaj jātāḥ saha vṛttibhiḥ
etat kṣattar bhagavato daivakarmātmarūpiṇaḥ
kaḥ śraddadhyād upākartuṃ yogamāyābalodayam
tathāpi kīrtayāmy aṅga yathāmati yathāśrutam
kīrtiṃ hareḥ svāṃ satkartuṃ giram anyābhidhāsatīm
ekāntalābhaṃ vacaso nu puṃsāṃ suślokamauler guṇavādam āhuḥ
śruteś ca vidvadbhir upākṛtāyāṃ kathāsudhāyām upasaṃprayogam
ātmano 'vasito vatsa mahimā kavinādinā
saṃvatsarasahasrānte dhiyā yogavipakkayā
ato bhagavato māyā māyinām api mohinī
yat svayaṃ cātmavartmātmā na veda kim utāpare
yato 'prāpya nyavartanta vācaś ca manasā saha
ahaṃ cānya ime devās tasmai bhagavate namaḥ
śrīśuka uvāca
evaṃ bruvāṇaṃ maitreyaṃ dvaipāyanasuto budhaḥ
prīṇayann iva bhāratyā viduraḥ pratyabhāṣata
vidura uvāca
brahman kathaṃ bhagavataś cinmātrasyāvikāriṇaḥ
līlayā cāpi yujyeran nirguṇasya guṇāḥ kriyāḥ
krīḍāyām udyamo 'rbhasya kāmaś cikrīḍiṣānyataḥ
svatastṛptasya ca kathaṃ nivṛttasya sadānyataḥ
asrākṣīd bhagavān viśvaṃ guṇamayātmamāyayā
tayā saṃsthāpayaty etad bhūyaḥ pratyapidhāsyati
deśataḥ kālato yo 'sāv avasthātaḥ svato 'nyataḥ
aviluptāvabodhātmā sa yujyetājayā katham
bhagavān eka evaiṣa sarvakṣetreṣv avasthitaḥ
amuṣya durbhagatvaṃ vā kleśo vā karmabhiḥ kutaḥ
etasmin me mano vidvan khidyate 'jñānasaṃkaṭe
tan naḥ parāṇuda vibho kaśmalaṃ mānasaṃ mahat
śrīśuka uvāca
sa itthaṃ coditaḥ kṣattrā tattvajijñāsunā muniḥ
pratyāha bhagavaccittaḥ smayann iva gatasmayaḥ
maitreya uvāca
seyaṃ bhagavato māyā yan nayena virudhyate
īśvarasya vimuktasya kārpaṇyam uta bandhanam
yad arthena vināmuṣya puṃsa ātmaviparyayaḥ
pratīyata upadraṣṭuḥ svaśiraś chedanādikaḥ
yathā jale candramasaḥ kampādis tatkṛto guṇaḥ
dṛśyate 'sann api draṣṭur ātmano 'nātmano guṇaḥ
sa vai nivṛttidharmeṇa vāsudevānukampayā
bhagavadbhaktiyogena tirodhatte śanair iha
yadendriyoparāmo 'tha draṣṭrātmani pare harau
vilīyante tadā kleśāḥ saṃsuptasyeva kṛtsnaśaḥ
aśeṣasaṃkleśaśamaṃ vidhatte guṇānuvādaśravaṇaṃ murāreḥ
kiṃ vā punas taccaraṇāravindaparāgasevāratir ātmalabdhā
vidura uvāca
saṃchinnaḥ saṃśayo mahyaṃ tava sūktāsinā vibho
ubhayatrāpi bhagavan mano me saṃpradhāvati
sādhv etad vyāhṛtaṃ vidvan nātmamāyāyanaṃ hareḥ
ābhāty apārthaṃ nirmūlaṃ viśvamūlaṃ na yad bahiḥ
yaś ca mūḍhatamo loke yaś ca buddheḥ paraṃ gataḥ
tāv ubhau sukham edhete kliśyaty antarito janaḥ
arthābhāvaṃ viniścitya pratītasyāpi nātmanaḥ
tāṃ cāpi yuṣmaccaraṇasevayāhaṃ parāṇude
yatsevayā bhagavataḥ kūṭasthasya madhudviṣaḥ
ratirāso bhavet tīvraḥ pādayor vyasanārdanaḥ
durāpā hy alpatapasaḥ sevā vaikuṇṭhavartmasu
yatropagīyate nityaṃ devadevo janārdanaḥ
sṛṣṭvāgre mahadādīni savikārāṇy anukramāt
tebhyo virājam uddhṛtya tam anu prāviśad vibhuḥ
yam āhur ādyaṃ puruṣaṃ sahasrāṅghryūrubāhukam
yatra viśva ime lokāḥ savikāśaṃ ta āsate
yasmin daśavidhaḥ prāṇaḥ sendriyārthendriyas trivṛt
tvayerito yato varṇās tadvibhūtīr vadasva naḥ
yatra putraiś ca pautraiś ca naptṛbhiḥ saha gotrajaiḥ
prajā vicitrākṛtaya āsan yābhir idaṃ tatam
prajāpatīnāṃ sa patiś cakﾱpe kān prajāpatīn
sargāṃś caivānusargāṃś ca manūn manvantarādhipān
eteṣām api vedāṃś ca vaṃśānucaritāni ca
upary adhaś ca ye lokā bhūmer mitrātmajāsate
teṣāṃ saṃsthāṃ pramāṇaṃ ca bhūrlokasya ca varṇaya
tiryaṅmānuṣadevānāṃ sarīsṛpapatatriṇām
vada naḥ sargasaṃvyūhaṃ gārbhasvedadvijodbhidām
guṇāvatārair viśvasya sargasthityapyayāśrayam
sṛjataḥ śrīnivāsasya vyācakṣvodāravikramam
varṇāśramavibhāgāṃś ca rūpaśīlasvabhāvataḥ
ṛṣīṇāṃ janmakarmāṇi vedasya ca vikarṣaṇam
yajñasya ca vitānāni yogasya ca pathaḥ prabho
naiṣkarmyasya ca sāṃkhyasya tantraṃ vā bhagavatsmṛtam
pāṣaṇḍapathavaiṣamyaṃ pratilomaniveśanam
jīvasya gatayo yāś ca yāvatīr guṇakarmajāḥ
dharmārthakāmamokṣāṇāṃ nimittāny avirodhataḥ
vārttāyā daṇḍanīteś ca śrutasya ca vidhiṃ pṛthak
śrāddhasya ca vidhiṃ brahman pitṝṇāṃ sargam eva ca
grahanakṣatratārāṇāṃ kālāvayavasaṃsthitim
dānasya tapaso vāpi yac ceṣṭāpūrtayoḥ phalam
pravāsasthasya yo dharmo yaś ca puṃsa utāpadi
yena vā bhagavāṃs tuṣyed dharmayonir janārdanaḥ
samprasīdati vā yeṣām etad ākhyāhi me 'nagha
anuvratānāṃ śiṣyāṇāṃ putrāṇāṃ ca dvijottama
anāpṛṣṭam api brūyur guravo dīnavatsalāḥ
tattvānāṃ bhagavaṃs teṣāṃ katidhā pratisaṃkramaḥ
tatremaṃ ka upāsīran ka u svid anuśerate
puruṣasya ca saṃsthānaṃ svarūpaṃ vā parasya ca
jñānaṃ ca naigamaṃ yat tad guruśiṣyaprayojanam
nimittāni ca tasyeha proktāny anaghasūribhiḥ
svato jñānaṃ kutaḥ puṃsāṃ bhaktir vairāgyam eva vā
etān me pṛcchataḥ praśnān hareḥ karmavivitsayā
brūhi me 'jñasya mitratvād ajayā naṣṭacakṣuṣaḥ
sarve vedāś ca yajñāś ca tapo dānāni cānagha
jīvābhayapradānasya na kurvīran kalām api
śrīśuka uvāca
sa ittham āpṛṣṭapurāṇakalpaḥ kurupradhānena munipradhānaḥ
pravṛddhaharṣo bhagavatkathāyāṃ saṃcoditas taṃ prahasann ivāha
maitreya uvāca
satsevanīyo bata pūruvaṃśo yal lokapālo bhagavatpradhānaḥ
babhūvithehājitakīrtimālāṃ pade pade nūtanayasy abhīkṣṇam
so 'haṃ nṛṇāṃ kṣullasukhāya duḥkhaṃ mahad gatānāṃ viramāya tasya
pravartaye bhāgavataṃ purāṇaṃ yad āha sākṣād bhagavān ṛṣibhyaḥ
āsīnam urvyāṃ bhagavantam ādyaṃ saṃkarṣaṇaṃ devam akuṇṭhasattvam
vivitsavas tattvam ataḥ parasya kumāramukhyā munayo 'nvapṛcchan
svam eva dhiṣṇyaṃ bahu mānayantaṃ yad vāsudevābhidham āmananti
pratyagdhṛtākṣāmbujakośam īṣad unmīlayantaṃ vibudhodayāya
svardhunyudārdraiḥ svajaṭākalāpair upaspṛśantaś caraṇopadhānam
padmaṃ yad arcanty ahirājakanyāḥ saprema nānābalibhir varārthāḥ
muhur gṛṇanto vacasānurāgaskhalatpadenāsya kṛtāni tajjñāḥ
proktaṃ kilaitad bhagavattamena nivṛttidharmābhiratāya tena
sanatkumārāya sa cāha pṛṣṭaḥ sāṃkhyāyanāyāṅga dhṛtavratāya
sāṃkhyāyanaḥ pāramahaṃsyamukhyo vivakṣamāṇo bhagavadvibhūtīḥ
jagāda so 'smadgurave 'nvitāya parāśarāyātha bṛhaspateś ca
provāca mahyaṃ sa dayālur ukto muniḥ pulastyena purāṇam ādyam
so 'haṃ tavaitat kathayāmi vatsa śraddhālave nityam anuvratāya
udāplutaṃ viśvam idaṃ tadāsīd yan nidrayāmīlitadṛṅ nyamīlayat
ahīndratalpe 'dhiśayāna ekaḥ kṛtakṣaṇaḥ svātmaratau nirīhaḥ
so 'ntaḥ śarīre 'rpitabhūtasūkṣmaḥ kālātmikāṃ śaktim udīrayāṇaḥ
uvāsa tasmin salile pade sve yathānalo dāruṇi ruddhavīryaḥ
caturyugānāṃ ca sahasram apsu svapan svayodīritayā svaśaktyā
kālākhyayāsāditakarmatantro lokān apītān dadṛśe svadehe
tasyārthasūkṣmābhiniviṣṭadṛṣṭer antargato 'rtho rajasā tanīyān
guṇena kālānugatena viddhaḥ sūṣyaṃs tadābhidyata nābhideśāt
sa padmakośaḥ sahasodatiṣṭhat kālena karmapratibodhanena
svarociṣā tat salilaṃ viśālaṃ vidyotayann arka ivātmayoniḥ
tal lokapadmaṃ sa u eva viṣṇuḥ prāvīviśat sarvaguṇāvabhāsam
tasmin svayaṃ vedamayo vidhātā svayambhuvaṃ yaṃ sma vadanti so 'bhūt
tasyāṃ sa cāmbhoruhakarṇikāyām avasthito lokam apaśyamānaḥ
parikraman vyomni vivṛttanetraś catvāri lebhe 'nudiśaṃ mukhāni
tasmād yugāntaśvasanāvaghūrṇajalormicakrāt salilād virūḍham
upāśritaḥ kañjam u lokatattvaṃ nātmānam addhāvidad ādidevaḥ
ka eṣa yo 'sāv aham abjapṛṣṭha etat kuto vābjam ananyad apsu
asti hy adhastād iha kiṃcanaitad adhiṣṭhitaṃ yatra satā nu bhāvyam
sa ittham udvīkṣya tadabjanālanāḍībhir antarjalam āviveśa
nārvāggatas tatkharanālanālanābhiṃ vicinvaṃs tad avindatājaḥ
tamasy apāre vidurātmasargaṃ vicinvato 'bhūt sumahāṃs triṇemiḥ
yo dehabhājāṃ bhayam īrayāṇaḥ parikṣiṇoty āyur ajasya hetiḥ
tato nivṛtto 'pratilabdhakāmaḥ svadhiṣṇyam āsādya punaḥ sa devaḥ
śanair jitaśvāsanivṛttacitto nyaṣīdad ārūḍhasamādhiyogaḥ
kālena so 'jaḥ puruṣāyuṣābhipravṛttayogena virūḍhabodhaḥ
svayaṃ tad antarhṛdaye 'vabhātam apaśyatāpaśyata yan na pūrvam
mṛṇālagaurāyataśeṣabhogaparyaṅka ekaṃ puruṣaṃ śayānam
phaṇātapatrāyutamūrdharatnadyubhir hatadhvāntayugāntatoye
prekṣāṃ kṣipantaṃ haritopalādreḥ saṃdhyābhranīver ururukmamūrdhnaḥ
ratnodadhārauṣadhisaumanasya vanasrajo veṇubhujāṅghripāṅghreḥ
āyāmato vistarataḥ svamānadehena lokatrayasaṃgraheṇa
vicitradivyābharaṇāṃśukānāṃ kṛtaśriyāpāśritaveṣadeham
puṃsāṃ svakāmāya viviktamārgair abhyarcatāṃ kāmadughāṅghripadmam
pradarśayantaṃ kṛpayā nakhendumayūkhabhinnāṅgulicārupattram
mukhena lokārtiharasmitena parisphuratkuṇḍalamaṇḍitena
śoṇāyitenādharabimbabhāsā pratyarhayantaṃ sunasena subhrvā
kadambakiñjalkapiśaṅgavāsasā svalaṃkṛtaṃ mekhalayā nitambe
hāreṇa cānantadhanena vatsa śrīvatsavakṣaḥsthalavallabhena
parārdhyakeyūramaṇipravekaparyastadordaṇḍasahasraśākham
avyaktamūlaṃ bhuvanāṅghripendram ahīndrabhogair adhivītavalśam
carācarauko bhagavanmahīdhram ahīndrabandhuṃ salilopagūḍham
kirīṭasāhasrahiraṇyaśṛṅgam āvirbhavat kaustubharatnagarbham
nivītam āmnāyamadhuvrataśriyā svakīrtimayyā vanamālayā harim
sūryenduvāyvagnyagamaṃ tridhāmabhiḥ parikramatprādhanikair durāsadam
tarhy eva tannābhisaraḥsarojam ātmānam ambhaḥ śvasanaṃ viyac ca
dadarśa devo jagato vidhātā nātaḥ paraṃ lokavisargadṛṣṭiḥ
sa karmabījaṃ rajasoparaktaḥ prajāḥ sisṛkṣann iyad eva dṛṣṭvā
astaud visargābhimukhas tam īḍyam avyaktavartmany abhiveśitātmā
brahmovāca
jñāto 'si me 'dya sucirān nanu dehabhājāṃ na jñāyate bhagavato gatir ity avadyam
nānyat tvad asti bhagavann api tan na śuddhaṃ māyāguṇavyatikarād yad urur vibhāsi
rūpaṃ yad etad avabodharasodayena śaśvannivṛttatamasaḥ sadanugrahāya
ādau gṛhītam avatāraśataikabījaṃ yan nābhipadmabhavanād aham āvirāsam
nātaḥ paraṃ parama yad bhavataḥ svarūpam ānandamātram avikalpam aviddhavarcaḥ
paśyāmi viśvasṛjam ekam aviśvam ātman bhūtendriyātmakamadas ta upāśrito 'smi
tad vā idaṃ bhuvanamaṅgala maṅgalāya dhyāne sma no darśitaṃ ta upāsakānām
tasmai namo bhagavate 'nuvidhema tubhyaṃ yo 'nādṛto narakabhāgbhir asatprasaṅgaiḥ
ye tu tvadīyacaraṇāmbujakośagandhaṃ jighranti karṇavivaraiḥ śrutivātanītam
bhaktyā gṛhītacaraṇaḥ parayā ca teṣāṃ nāpaiṣi nātha hṛdayāmburuhāt svapuṃsām
tāvad bhayaṃ draviṇadehasuhṛnnimittaṃ śokaḥ spṛhā paribhavo vipulaś ca lobhaḥ
tāvan mamety asadavagraha ārtimūlaṃ yāvan na te 'ṅghrim abhayaṃ pravṛṇīta lokaḥ
daivena te hatadhiyo bhavataḥ prasaṅgāt sarvāśubhopaśamanād vimukhendriyā ye
kurvanti kāmasukhaleśalavāya dīnā lobhābhibhūtamanaso 'kuśalāni śaśvat
kṣuttṛṭtridhātubhir imā muhur ardyamānāḥ śītoṣṇavātavarṣair itaretarāc ca
kāmāgninācyutaruṣā ca sudurbhareṇa sampaśyato mana urukrama sīdate me
yāvat pṛthaktvam idam ātmana indriyārthamāyābalaṃ bhagavato jana īśa paśyet
tāvan na saṃsṛtir asau pratisaṃkrameta vyarthāpi duḥkhanivahaṃ vahatī kriyārthā
ahny āpṛtārtakaraṇā niśi niḥśayānā nānāmanorathadhiyā kṣaṇabhagnanidrāḥ
daivāhatārtharacanā ṛṣayo 'pi deva yuṣmatprasaṅgavimukhā iha saṃsaranti
tvaṃ bhaktiyogaparibhāvitahṛtsaroja āsse śrutekṣitapatho nanu nātha puṃsām
yadyaddhiyā ta urugāya vibhāvayanti tattadvapuḥ praṇayase sadanugrahāya
nātiprasīdati tathopacitopacārair ārādhitaḥ suragaṇair hṛdi baddhakāmaiḥ
yat sarvabhūtadayayāsadalabhyayaiko nānājaneṣv avahitaḥ suhṛd antarātmā
puṃsām ato vividhakarmabhir adhvarādyair dānena cogratapasā paricaryayā ca
ārādhanaṃ bhagavatas tava satkriyārtho dharmo 'rpitaḥ karhicin mriyate na yatra
śaśvat svarūpamahasaiva nipītabhedamohāya bodhadhiṣaṇāya namaḥ parasmai
viśvodbhavasthitilayeṣu nimittalīlārāsāya te nama idaṃ cakṛmeśvarāya
yasyāvatāraguṇakarmaviḍambanāni nāmāni ye 'suvigame vivaśā gṛṇanti
te 'naikajanmaśamalaṃ sahasaiva hitvā saṃyānty apāvṛtāmṛtaṃ tam ajaṃ prapadye
yo vā ahaṃ ca giriśaś ca vibhuḥ svayaṃ ca sthityudbhavapralayahetava ātmamūlam
bhittvā tripād vavṛdha eka uruprarohas tasmai namo bhagavate bhuvanadrumāya
loko vikarmanirataḥ kuśale pramattaḥ karmaṇy ayaṃ tvadudite bhavadarcane sve
yas tāvad asya balavān iha jīvitāśāṃ sadyaś chinatty animiṣāya namo 'stu tasmai
yasmād bibhemy aham api dviparārdhadhiṣṇyam adhyāsitaḥ sakalalokanamaskṛtaṃ yat
tepe tapo bahusavo 'varurutsamānas tasmai namo bhagavate 'dhimakhāya tubhyam
tiryaṅmanuṣyavibudhādiṣu jīvayoniṣv ātmecchayātmakṛtasetuparīpsayā yaḥ
reme nirastaviṣayo 'py avaruddhadehas tasmai namo bhagavate puruṣottamāya
yo 'vidyayānupahato 'pi daśārdhavṛttyā nidrām uvāha jaṭharīkṛtalokayātraḥ
antarjale 'hikaśipusparśānukūlāṃ bhīmormimālini janasya sukhaṃ vivṛṇvan
yan nābhipadmabhavanād aham āsam īḍya lokatrayopakaraṇo yadanugraheṇa
tasmai namas ta udarasthabhavāya yoganidrāvasānavikasannalinekṣaṇāya
so 'yaṃ samastajagatāṃ suhṛd eka ātmā sattvena yan mṛḍayate bhagavān bhagena
tenaiva me dṛśam anuspṛśatād yathāhaṃ srakṣyāmi pūrvavad idaṃ praṇatapriyo 'sau
eṣa prapannavarado ramayātmaśaktyā yad yat kariṣyati gṛhītaguṇāvatāraḥ
tasmin svavikramam idaṃ sṛjato 'pi ceto yuñjīta karmaśamalaṃ ca yathā vijahyām
nābhihradād iha sato 'mbhasi yasya puṃso vijñānaśaktir aham āsam anantaśakteḥ
rūpaṃ vicitram idam asya vivṛṇvato me mā rīriṣīṣṭa nigamasya girāṃ visargaḥ
so 'sāv adabhrakaruṇo bhagavān vivṛddhapremasmitena nayanāmburuhaṃ vijṛmbhan
utthāya viśvavijayāya ca no viṣādaṃ mādhvyā girāpanayatāt puruṣaḥ purāṇaḥ
maitreya uvāca
svasambhavaṃ niśāmyaivaṃ tapovidyāsamādhibhiḥ
yāvan manovacaḥ stutvā virarāma sa khinnavat
athābhipretam anvīkṣya brahmaṇo madhusūdanaḥ
viṣaṇṇacetasaṃ tena kalpavyatikarāmbhasā
lokasaṃsthānavijñāna ātmanaḥ parikhidyataḥ
tam āhāgādhayā vācā kaśmalaṃ śamayann iva
śrībhagavān uvāca
mā vedagarbha gās tandrīṃ sarga udyamam āvaha
tan mayāpāditaṃ hy agre yan māṃ prārthayate bhavān
bhūyas tvaṃ tapa ātiṣṭha vidyāṃ caiva madāśrayām
tābhyām antarhṛdi brahman lokān drakṣyasy apāvṛtān
tata ātmani loke ca bhaktiyuktaḥ samāhitaḥ
draṣṭāsi māṃ tataṃ brahman mayi lokāṃs tvam ātmanaḥ
yadā tu sarvabhūteṣu dāruṣv agnim iva sthitam
praticakṣīta māṃ loko jahyāt tarhy eva kaśmalam
yadā rahitam ātmānaṃ bhūtendriyaguṇāśayaiḥ
svarūpeṇa mayopetaṃ paśyan svārājyam ṛcchati
nānākarmavitānena prajā bahvīḥ sisṛkṣataḥ
nātmāvasīdaty asmiṃs te varṣīyān madanugrahaḥ
ṛṣim ādyaṃ na badhnāti pāpīyāṃs tvāṃ rajoguṇaḥ
yan mano mayi nirbaddhaṃ prajāḥ saṃsṛjato 'pi te
jñāto 'haṃ bhavatā tv adya durvijñeyo 'pi dehinām
yan māṃ tvaṃ manyase 'yuktaṃ bhūtendriyaguṇātmabhiḥ
tubhyaṃ madvicikitsāyām ātmā me darśito 'bahiḥ
nālena salile mūlaṃ puṣkarasya vicinvataḥ
yac cakarthāṅga matstotraṃ matkathābhyudayāṅkitam
yad vā tapasi te niṣṭhā sa eṣa madanugrahaḥ
prīto 'ham astu bhadraṃ te lokānāṃ vijayecchayā
yad astauṣīr guṇamayaṃ nirguṇaṃ mānuvarṇayan
ya etena pumān nityaṃ stutvā stotreṇa māṃ bhajet
tasyāśu samprasīdeyaṃ sarvakāmavareśvaraḥ
pūrtena tapasā yajñair dānair yogasamādhinā
rāddhaṃ niḥśreyasaṃ puṃsāṃ matprītis tattvavinmatam
aham ātmātmanāṃ dhātaḥ preṣṭhaḥ san preyasām api
ato mayi ratiṃ kuryād dehādir yatkṛte priyaḥ
sarvavedamayenedam ātmanātmātmayoninā
prajāḥ sṛja yathāpūrvaṃ yāś ca mayy anuśerate
maitreya uvāca
tasmā evaṃ jagatsraṣṭre pradhānapuruṣeśvaraḥ
vyajyedaṃ svena rūpeṇa kañjanābhas tirodadhe
vidura uvāca
antarhite bhagavati brahmā lokapitāmahaḥ
prajāḥ sasarja katidhā daihikīr mānasīr vibhuḥ
ye ca me bhagavan pṛṣṭās tvayy arthā bahuvittama
tān vadasvānupūrvyeṇa chinddhi naḥ sarvasaṃśayān
sūta uvāca
evaṃ saṃcoditas tena kṣattrā kauṣāravir muniḥ
prītaḥ pratyāha tān praśnān hṛdisthān atha bhārgava
maitreya uvāca
viriñco 'pi tathā cakre divyaṃ varṣaśataṃ tapaḥ
ātmany ātmānam āveśya yathāha bhagavān ajaḥ
tad vilokyābjasambhūto vāyunā yadadhiṣṭhitaḥ
padmam ambhaś ca tatkālakṛtavīryeṇa kampitam
tapasā hy edhamānena vidyayā cātmasaṃsthayā
vivṛddhavijñānabalo nyapād vāyuṃ sahāmbhasā
tad vilokya viyadvyāpi puṣkaraṃ yadadhiṣṭhitam
anena lokān prāglīnān kalpitāsmīty acintayat
padmakośaṃ tadāviśya bhagavatkarmacoditaḥ
ekaṃ vyabhāṅkṣīd urudhā tridhā bhāvyaṃ dvisaptadhā
etāvāñ jīvalokasya saṃsthābhedaḥ samāhṛtaḥ
dharmasya hy animittasya vipākaḥ parameṣṭhy asau
vidura uvāca
yathāttha bahurūpasya harer adbhutakarmaṇaḥ
kālākhyaṃ lakṣaṇaṃ brahman yathā varṇaya naḥ prabho
maitreya uvāca
guṇavyatikarākāro nirviśeṣo 'pratiṣṭhitaḥ
puruṣas tadupādānam ātmānaṃ līlayāsṛjat
viśvaṃ vai brahmatanmātraṃ saṃsthitaṃ viṣṇumāyayā
īśvareṇa paricchinnaṃ kālenāvyaktamūrtinā
yathedānīṃ tathāgre ca paścād apy etad īdṛśam
sargo navavidhas tasya prākṛto vaikṛtas tu yaḥ
kāladravyaguṇair asya trividhaḥ pratisaṃkramaḥ
ādyas tu mahataḥ sargo guṇavaiṣamyam ātmanaḥ
dvitīyas tv ahamo yatra dravyajñānakriyodayaḥ
bhūtasargas tṛtīyas tu tanmātro dravyaśaktimān
caturtha aindriyaḥ sargo yas tu jñānakriyātmakaḥ
vaikāriko devasargaḥ pañcamo yanmayaṃ manaḥ
ṣaṣṭhas tu tamasaḥ sargo yas tv abuddhikṛtaḥ prabhoḥ
ṣaḍ ime prākṛtāḥ sargā vaikṛtān api me śṛṇu
rajobhājo bhagavato līleyaṃ harimedhasaḥ
saptamo mukhyasargas tu ṣaḍvidhas tasthuṣāṃ ca yaḥ
vanaspatyoṣadhilatātvaksārā vīrudho drumāḥ
utsrotasas tamaḥprāyā antaḥsparśā viśeṣiṇaḥ
tiraścām aṣṭamaḥ sargaḥ so 'ṣṭāviṃśadvidho mataḥ
avido bhūritamaso ghrāṇajñā hṛdy avedinaḥ
gaur ajo mahiṣaḥ kṛṣṇaḥ sūkaro gavayo ruruḥ
dviśaphāḥ paśavaś ceme avir uṣṭraś ca sattama
kharo 'śvo 'śvataro gauraḥ śarabhaś camarī tathā
ete caikaśaphāḥ kṣattaḥ śṛṇu pañcanakhān paśūn
śvā sṛgālo vṛko vyāghro mārjāraḥ śaśaśallakau
siṃhaḥ kapir gajaḥ kūrmo godhā ca makarādayaḥ
kaṅkagṛdhrabakaśyenabhāsabhallūkabarhiṇaḥ
haṃsasārasacakrāhvakākolūkādayaḥ khagāḥ
arvāksrotas tu navamaḥ kṣattar ekavidho nṛṇām
rajo 'dhikāḥ karmaparā duḥkhe ca sukhamāninaḥ
vaikṛtās traya evaite devasargaś ca sattama
vaikārikas tu yaḥ proktaḥ kaumāras tūbhayātmakaḥ
devasargaś cāṣṭavidho vibudhāḥ pitaro 'surāḥ
gandharvāpsarasaḥ siddhā yakṣarakṣāṃsi cāraṇāḥ
bhūtapretapiśācāś ca vidyādhrāḥ kiṃnarādayaḥ
daśaite vidurākhyātāḥ sargās te viśvasṛkkṛtāḥ
ataḥ paraṃ pravakṣyāmi vaṃśān manvantarāṇi ca
evaṃ rajaḥplutaḥ sraṣṭā kalpādiṣv ātmabhūr hariḥ
sṛjaty amoghasaṃkalpa ātmaivātmānam ātmanā
maitreya uvāca
caramaḥ sadviśeṣāṇām aneko 'saṃyutaḥ sadā
paramāṇuḥ sa vijñeyo nṛṇām aikyabhramo yataḥ
sata eva padārthasya svarūpāvasthitasya yat
kaivalyaṃ paramamahān aviśeṣo nirantaraḥ
evaṃ kālo 'py anumitaḥ saukṣmye sthaulye ca sattama
saṃsthānabhuktyā bhagavān avyakto vyaktabhug vibhuḥ
sa kālaḥ paramāṇur vai yo bhuṅkte paramāṇutām
sato 'viśeṣabhug yas tu sa kālaḥ paramo mahān
aṇur dvau paramāṇū syāt trasareṇus trayaḥ smṛtaḥ
jālārkaraśmyavagataḥ kham evānupatann agāt
trasareṇutrikaṃ bhuṅkte yaḥ kālaḥ sa truṭiḥ smṛtaḥ
śatabhāgas tu vedhaḥ syāt tais tribhis tu lavaḥ smṛtaḥ
nimeṣas trilavo jñeya āmnātas te trayaḥ kṣaṇaḥ
kṣaṇān pañca viduḥ kāṣṭhāṃ laghu tā daśa pañca ca
laghūni vai samāmnātā daśa pañca ca nāḍikā
te dve muhūrtaḥ praharaḥ ṣaḍ yāmaḥ sapta vā nṛṇām
dvādaśārdhapalonmānaṃ caturbhiś caturaṅgulaiḥ
svarṇamāṣaiḥ kṛtacchidraṃ yāvat prasthajalaplutam
yāmāś catvāraś catvāro martyānām ahanī ubhe
pakṣaḥ pañcadaśāhāni śuklaḥ kṛṣṇaś ca mānada
tayoḥ samuccayo māsaḥ pitṝṇāṃ tad aharniśam
dvau tāv ṛtuḥ ṣaḍ ayanaṃ dakṣiṇaṃ cottaraṃ divi
ayane cāhanī prāhur vatsaro dvādaśa smṛtaḥ
saṃvatsaraśataṃ nṛṇāṃ paramāyur nirūpitam
graharkṣatārācakrasthaḥ paramāṇvādinā jagat
saṃvatsarāvasānena paryety animiṣo vibhuḥ
saṃvatsaraḥ parivatsara iḍāvatsara eva ca
anuvatsaro vatsaraś ca viduraivaṃ prabhāṣyate
yaḥ sṛjyaśaktim urudhocchvasayan svaśaktyā
puṃso 'bhramāya divi dhāvati bhūtabhedaḥ
kālākhyayā guṇamayaṃ kratubhir vitanvan
tasmai baliṃ harata vatsarapañcakāya
vidura uvāca
pitṛdevamanuṣyāṇām āyuḥ param idaṃ smṛtam
pareṣāṃ gatim ācakṣva ye syuḥ kalpād bahir vidaḥ
bhagavān veda kālasya gatiṃ bhagavato nanu
viśvaṃ vicakṣate dhīrā yogarāddhena cakṣuṣā
maitreya uvāca
kṛtaṃ tretā dvāparaṃ ca kaliś ceti caturyugam
divyair dvādaśabhir varṣaiḥ sāvadhānaṃ nirūpitam
catvāri trīṇi dve caikaṃ kṛtādiṣu yathākramam
saṃkhyātāni sahasrāṇi dviguṇāni śatāni ca
saṃdhyāsaṃdhyāṃśayor antar yaḥ kālaḥ śatasaṃkhyayoḥ
tam evāhur yugaṃ tajjñā yatra dharmo vidhīyate
dharmaś catuṣpān manujān kṛte samanuvartate
sa evānyeṣv adharmeṇa vyeti pādena vardhatā
trilokyā yugasāhasraṃ bahir ā brahmaṇo dinam
tāvaty eva niśā tāta yan nimīlati viśvasṛk
niśāvasāna ārabdho lokakalpo 'nuvartate
yāvad dinaṃ bhagavato manūn bhuñjaṃś caturdaśa
svaṃ svaṃ kālaṃ manur bhuṅkte sādhikāṃ hy ekasaptatim
manvantareṣu manavas tadvaṃśyā ṛṣayaḥ surāḥ
bhavanti caiva yugapat sureśāś cānu ye ca tān
eṣa dainaṃdinaḥ sargo brāhmas trailokyavartanaḥ
tiryaṅnṛpitṛdevānāṃ sambhavo yatra karmabhiḥ
manvantareṣu bhagavān bibhrat sattvaṃ svamūrtibhiḥ
manvādibhir idaṃ viśvam avaty uditapauruṣaḥ
tamomātrām upādāya pratisaṃruddhavikramaḥ
kālenānugatāśeṣa āste tūṣṇīṃ dinātyaye
tam evānv api dhīyante lokā bhūr ādayas trayaḥ
niśāyām anuvṛttāyāṃ nirmuktaśaśibhāskaram
trilokyāṃ dahyamānāyāṃ śaktyā saṃkarṣaṇāgninā
yānty ūṣmaṇā maharlokāj janaṃ bhṛgvādayo 'rditāḥ
tāvat tribhuvanaṃ sadyaḥ kalpāntaidhitasindhavaḥ
plāvayanty utkaṭāṭopacaṇḍavāteritormayaḥ
antaḥ sa tasmin salila āste 'nantāsano hariḥ
yoganidrānimīlākṣaḥ stūyamāno janālayaiḥ
evaṃvidhair ahorātraiḥ kālagatyopalakṣitaiḥ
apakṣitam ivāsyāpi paramāyur vayaḥśatam
yad ardham āyuṣas tasya parārdham abhidhīyate
pūrvaḥ parārdho 'pakrānto hy aparo 'dya pravartate
pūrvasyādau parārdhasya brāhmo nāma mahān abhūt
kalpo yatrābhavad brahmā śabdabrahmeti yaṃ viduḥ
tasyaiva cānte kalpo 'bhūd yaṃ pādmam abhicakṣate
yaddharer nābhisarasa āsīl lokasaroruham
ayaṃ tu kathitaḥ kalpo dvitīyasyāpi bhārata
vārāha iti vikhyāto yatrāsīc chūkaro hariḥ
kālo 'yaṃ dviparārdhākhyo nimeṣa upacaryate
avyākṛtasyānantasya hy anāder jagadātmanaḥ
kālo 'yaṃ paramāṇvādir dviparārdhānta īśvaraḥ
naiveśituṃ prabhur bhūmna īśvaro dhāmamāninām
vikāraiḥ sahito yuktair viśeṣādibhir āvṛtaḥ
āṇḍakośo bahir ayaṃ pañcāśatkoṭivistṛtaḥ
daśottarādhikair yatra praviṣṭaḥ paramāṇuvat
lakṣyate 'ntargatāś cānye koṭiśo hy aṇḍarāśayaḥ
tad āhur akṣaraṃ brahma sarvakāraṇakāraṇam
viṣṇor dhāma paraṃ sākṣāt puruṣasya mahātmanaḥ
maitreya uvāca
iti te varṇitaḥ kṣattaḥ kālākhyaḥ paramātmanaḥ
mahimā vedagarbho 'tha yathāsrākṣīn nibodha me
sasarjāgre 'ndhatāmisram atha tāmisram ādikṛt
mahāmohaṃ ca mohaṃ ca tamaś cājñānavṛttayaḥ
dṛṣṭvā pāpīyasīṃ sṛṣṭiṃ nātmānaṃ bahv amanyata
bhagavaddhyānapūtena manasānyāṃ tato 'sṛjat
sanakaṃ ca sanandaṃ ca sanātanam athātmabhūḥ
sanatkumāraṃ ca munīn niṣkriyān ūrdhvaretasaḥ
tān babhāṣe svabhūḥ putrān prajāḥ sṛjata putrakāḥ
tan naicchan mokṣadharmāṇo vāsudevaparāyaṇāḥ
so 'vadhyātaḥ sutair evaṃ pratyākhyātānuśāsanaiḥ
krodhaṃ durviṣahaṃ jātaṃ niyantum upacakrame
dhiyā nigṛhyamāṇo 'pi bhruvor madhyāt prajāpateḥ
sadyo 'jāyata tanmanyuḥ kumāro nīlalohitaḥ
sa vai ruroda devānāṃ pūrvajo bhagavān bhavaḥ
nāmāni kuru me dhātaḥ sthānāni ca jagadguro
iti tasya vacaḥ pādmo bhagavān paripālayan
abhyadhād bhadrayā vācā mā rodīs tat karomi te
yad arodīḥ suraśreṣṭha sodvega iva bālakaḥ
tatas tvām abhidhāsyanti nāmnā rudra iti prajāḥ
hṛd indriyāṇy asur vyoma vāyur agnir jalaṃ mahī
sūryaś candras tapaś caiva sthānāny agre kṛtāni te
manyur manur mahinaso mahāñchiva ṛtadhvajaḥ
ugraretā bhavaḥ kālo vāmadevo dhṛtavrataḥ
dhīr dhṛtirasalomā ca niyutsarpir ilāmbikā
irāvatī svadhā dīkṣā rudrāṇyo rudra te striyaḥ
gṛhāṇaitāni nāmāni sthānāni ca sayoṣaṇaḥ
ebhiḥ sṛja prajā bahvīḥ prajānām asi yat patiḥ
ity ādiṣṭaḥ svaguruṇā bhagavān nīlalohitaḥ
sattvākṛtisvabhāvena sasarjātmasamāḥ prajāḥ
rudrāṇāṃ rudrasṛṣṭānāṃ samantād grasatāṃ jagat
niśāmyāsaṃkhyaśo yūthān prajāpatir aśaṅkata
alaṃ prajābhiḥ sṛṣṭābhir īdṛśībhiḥ surottama
mayā saha dahantībhir diśaś cakṣurbhir ulbaṇaiḥ
tapa ātiṣṭha bhadraṃ te sarvabhūtasukhāvaham
tapasaiva yathā pūrvaṃ sraṣṭā viśvam idaṃ bhavān
tapasaiva paraṃ jyotir bhagavantam adhokṣajam
sarvabhūtaguhāvāsam añjasā vindate pumān
maitreya uvāca
evam ātmabhuvādiṣṭaḥ parikramya girāṃ patim
bāḍham ity amum āmantrya viveśa tapase vanam
athābhidhyāyataḥ sargaṃ daśa putrāḥ prajajñire
bhagavacchaktiyuktasya lokasaṃtānahetavaḥ
marīcir atryaṅgirasau pulastyaḥ pulahaḥ kratuḥ
bhṛgur vasiṣṭho dakṣaś ca daśamas tatra nāradaḥ
utsaṅgān nārado jajñe dakṣo 'ṅguṣṭhāt svayambhuvaḥ
prāṇād vasiṣṭhaḥ saṃjāto bhṛgus tvaci karāt kratuḥ
pulaho nābhito jajñe pulastyaḥ karṇayor ṛṣiḥ
aṅgirā mukhato 'kṣṇo 'trir marīcir manaso 'bhavat
dharmaḥ stanād dakṣiṇato yatra nārāyaṇaḥ svayam
adharmaḥ pṛṣṭhato yasmān mṛtyur lokabhayaṃkaraḥ
hṛdi kāmo bhruvaḥ krodho lobhaś cādharadacchadāt
āsyād vāk sindhavo meḍhrān nirṛtiḥ pāyor aghāśrayaḥ
chāyāyāḥ kardamo jajñe devahūtyāḥ patiḥ prabhuḥ
manaso dehataś cedaṃ jajñe viśvakṛto jagat
vācaṃ duhitaraṃ tanvīṃ svayambhūr haratīṃ manaḥ
akāmāṃ cakame kṣattaḥ sakāma iti naḥ śrutam
tam adharme kṛtamatiṃ vilokya pitaraṃ sutāḥ
marīcimukhyā munayo viśrambhāt pratyabodhayan
naitat pūrvaiḥ kṛtaṃ tvad ye na kariṣyanti cāpare
yas tvaṃ duhitaraṃ gaccher anigṛhyāṅgajaṃ prabhuḥ
tejīyasām api hy etan na suślokyaṃ jagadguro
yadvṛttam anutiṣṭhan vai lokaḥ kṣemāya kalpate
tasmai namo bhagavate ya idaṃ svena rociṣā
ātmasthaṃ vyañjayāmāsa sa dharmaṃ pātum arhati
sa itthaṃ gṛṇataḥ putrān puro dṛṣṭvā prajāpatīn
prajāpatipatis tanvaṃ tatyāja vrīḍitas tadā
tāṃ diśo jagṛhur ghorāṃ nīhāraṃ yad vidus tamaḥ
kadācid dhyāyataḥ sraṣṭur vedā āsaṃś caturmukhāt
kathaṃ srakṣyāmy ahaṃ lokān samavetān yathā purā
cāturhotraṃ karmatantram upavedanayaiḥ saha
dharmasya pādāś catvāras tathaivāśramavṛttayaḥ
vidura uvāca
sa vai viśvasṛjām īśo vedādīn mukhato 'sṛjat
yad yad yenāsṛjad devas tan me brūhi tapodhana
maitreya uvāca
ṛgyajuḥsāmātharvākhyān vedān pūrvādibhir mukhaiḥ
śāstram ijyāṃ stutistomaṃ prāyaścittaṃ vyadhāt kramāt
āyurvedaṃ dhanurvedaṃ gāndharvaṃ vedam ātmanaḥ
sthāpatyaṃ cāsṛjad vedaṃ kramāt pūrvādibhir mukhaiḥ
itihāsapurāṇāni pañcamaṃ vedam īśvaraḥ
sarvebhya eva vaktrebhyaḥ sasṛje sarvadarśanaḥ
ṣoḍaśyukthau pūrvavaktrāt purīṣyagniṣṭutāv atha
āptoryāmātirātrau ca vājapeyaṃ sagosavam
vidyā dānaṃ tapaḥ satyaṃ dharmasyeti padāni ca
āśramāṃś ca yathāsaṃkhyam asṛjat saha vṛttibhiḥ
sāvitraṃ prājāpatyaṃ ca brāhmaṃ cātha bṛhat tathā
vārttā saṃcayaśālīnaśiloñcha iti vai gṛhe
vaikhānasā vālakhilyaudumbarāḥ phenapā vane
nyāse kuṭīcakaḥ pūrvaṃ bahvodo haṃsaniṣkriyau
ānvīkṣikī trayī vārttā daṇḍanītis tathaiva ca
evaṃ vyāhṛtayaś cāsan praṇavo hy asya dahrataḥ
tasyoṣṇig āsīl lomabhyo gāyatrī ca tvaco vibhoḥ
triṣṭum māṃsāt snuto 'nuṣṭub jagaty asthnaḥ prajāpateḥ
majjāyāḥ paṅktir utpannā bṛhatī prāṇato 'bhavat
sparśas tasyābhavaj jīvaḥ svaro deha udāhṛtaḥ
ūṣmāṇam indriyāṇy āhur antaḥsthā balam ātmanaḥ
svarāḥ sapta vihāreṇa bhavanti sma prajāpateḥ
śabdabrahmātmanas tasya vyaktāvyaktātmanaḥ paraḥ
brahmāvabhāti vitato nānāśaktyupabṛṃhitaḥ
tato 'parām upādāya sa sargāya mano dadhe
ṛṣīṇāṃ bhūrivīryāṇām api sargam avistṛtam
jñātvā taddhṛdaye bhūyaś cintayāmāsa kaurava
aho adbhutam etan me vyāpṛtasyāpi nityadā
na hy edhante prajā nūnaṃ daivam atra vighātakam
evaṃ yuktakṛtas tasya daivaṃ cāvekṣatas tadā
kasya rūpam abhūd dvedhā yat kāyam abhicakṣate
tābhyāṃ rūpavibhāgābhyāṃ mithunaṃ samapadyata
yas tu tatra pumān so 'bhūn manuḥ svāyambhuvaḥ svarāṭ
strī yāsīc chatarūpākhyā mahiṣy asya mahātmanaḥ
tadā mithunadharmeṇa prajā hy edhāṃbabhūvire
sa cāpi śatarūpāyāṃ pañcāpatyāny ajījanat
priyavratottānapādau tisraḥ kanyāś ca bhārata
ākūtir devahūtiś ca prasūtir iti sattama
ākūtiṃ rucaye prādāt kardamāya tu madhyamām
dakṣāyādāt prasūtiṃ ca yata āpūritaṃ jagat
śrīśuka uvāca
niśamya vācaṃ vadato muneḥ puṇyatamāṃ nṛpa
bhūyaḥ papraccha kauravyo vāsudevakathādṛtaḥ
vidura uvāca
sa vai svāyambhuvaḥ samrāṭ priyaḥ putraḥ svayambhuvaḥ
pratilabhya priyāṃ patnīṃ kiṃ cakāra tato mune
caritaṃ tasya rājarṣer ādirājasya sattama
brūhi me śraddadhānāya viṣvaksenāśrayo hy asau
śrutasya puṃsāṃ suciraśramasya nanv añjasā sūribhir īḍito 'rthaḥ
tattadguṇānuśravaṇaṃ mukundapādāravindaṃ hṛdayeṣu yeṣām
śrīśuka uvāca
iti bruvāṇaṃ viduraṃ vinītaṃ sahasraśīrṣṇaś caraṇopadhānam
prahṛṣṭaromā bhagavatkathāyāṃ praṇīyamāno munir abhyacaṣṭa
maitreya uvāca
yadā svabhāryayā sārdhaṃ jātaḥ svāyambhuvo manuḥ
prāñjaliḥ praṇataś cedaṃ vedagarbham abhāṣata
tvam ekaḥ sarvabhūtānāṃ janmakṛd vṛttidaḥ pitā
tathāpi naḥ prajānāṃ te śuśrūṣā kena vā bhavet
tad vidhehi namas tubhyaṃ karmasv īḍyātmaśaktiṣu
yat kṛtveha yaśo viṣvag amutra ca bhaved gatiḥ
brahmovāca
prītas tubhyam ahaṃ tāta svasti stād vāṃ kṣitīśvara
yan nirvyalīkena hṛdā śādhi mety ātmanārpitam
etāvaty ātmajair vīra kāryā hy apacitir gurau
śaktyāpramattair gṛhyeta sādaraṃ gatamatsaraiḥ
sa tvam asyām apatyāni sadṛśāny ātmano guṇaiḥ
utpādya śāsa dharmeṇa gāṃ yajñaiḥ puruṣaṃ yaja
paraṃ śuśrūṣaṇaṃ mahyaṃ syāt prajārakṣayā nṛpa
bhagavāṃs te prajābhartur hṛṣīkeśo 'nutuṣyati
yeṣāṃ na tuṣṭo bhagavān yajñaliṅgo janārdanaḥ
teṣāṃ śramo hy apārthāya yad ātmā nādṛtaḥ svayam
manur uvāca
ādeśe 'haṃ bhagavato varteyāmīvasūdana
sthānaṃ tv ihānujānīhi prajānāṃ mama ca prabho
yad okaḥ sarvabhūtānāṃ mahī magnā mahāmbhasi
asyā uddharaṇe yatno deva devyā vidhīyatām
maitreya uvāca
parameṣṭhī tv apāṃ madhye tathā sannām avekṣya gām
katham enāṃ samunneṣya iti dadhyau dhiyā ciram
sṛjato me kṣitir vārbhiḥ plāvyamānā rasāṃ gatā
athātra kim anuṣṭheyam asmābhiḥ sargayojitaiḥ
yasyāhaṃ hṛdayād āsaṃ sa īśo vidadhātu me
ity abhidhyāyato nāsāvivarāt sahasānagha
varāhatoko niragād aṅguṣṭhaparimāṇakaḥ
tasyābhipaśyataḥ khasthaḥ kṣaṇena kila bhārata
gajamātraḥ pravavṛdhe tad adbhutam abhūn mahat
marīcipramukhair vipraiḥ kumārair manunā saha
dṛṣṭvā tat saukaraṃ rūpaṃ tarkayāmāsa citradhā
kim etat sūkaravyājaṃ sattvaṃ divyam avasthitam
aho batāścaryam idaṃ nāsāyā me viniḥsṛtam
dṛṣṭo 'ṅguṣṭhaśiromātraḥ kṣaṇād gaṇḍaśilāsamaḥ
api svid bhagavān eṣa yajño me khedayan manaḥ
iti mīmāṃsatas tasya brahmaṇaḥ saha sūnubhiḥ
bhagavān yajñapuruṣo jagarjāgendrasaṃnibhaḥ
brahmāṇaṃ harṣayāmāsa haris tāṃś ca dvijottamān
svagarjitena kakubhaḥ pratisvanayatā vibhuḥ
niśamya te ghargharitaṃ svakhedakṣayiṣṇu māyāmayasūkarasya
janastapaḥsatyanivāsinas te tribhiḥ pavitrair munayo 'gṛṇan sma
teṣāṃ satāṃ vedavitānamūrtir brahmāvadhāryātmaguṇānuvādam
vinadya bhūyo vibudhodayāya gajendralīlo jalam āviveśa
utkṣiptavālaḥ khacaraḥ kaṭhoraḥ saṭā vidhunvan khararomaśatvak
khurāhatābhraḥ sitadaṃṣṭra īkṣājyotir babhāse bhagavān mahīdhraḥ
ghrāṇena pṛthvyāḥ padavīṃ vijighran kroḍāpadeśaḥ svayam adhvarāṅgaḥ
karāladaṃṣṭro 'py akarāladṛgbhyām udvīkṣya viprān gṛṇato 'viśat kam
sa vajrakūṭāṅganipātavegaviśīrṇakukṣiḥ stanayann udanvān
utsṛṣṭadīrghormibhujair ivārtaś cukrośa yajñeśvara pāhi meti
khuraiḥ kṣuraprair darayaṃs tad āpa utpārapāraṃ triparū rasāyām
dadarśa gāṃ tatra suṣupsur agre yāṃ jīvadhānīṃ svayam abhyadhatta
pātālamūleśvarabhogasaṃhatau vinyasya pādau pṛthivīṃ ca bibhrataḥ
yasyopamāno na babhūva so 'cyuto mamāstu māṅgalyavivṛddhaye hariḥ
svadaṃṣṭrayoddhṛtya mahīṃ nimagnāṃ sa utthitaḥ saṃruruce rasāyāḥ
tatrāpi daityaṃ gadayāpatantaṃ sunābhasaṃdīpitatīvramanyuḥ
jaghāna rundhānam asahyavikramaṃ sa līlayebhaṃ mṛgarāḍ ivāmbhasi
tadraktapaṅkāṅkitagaṇḍatuṇḍo yathā gajendro jagatīṃ vibhindan
tamālanīlaṃ sitadantakoṭyā kṣmām utkṣipantaṃ gajalīlayāṅga
prajñāya baddhāñjalayo 'nuvākair viriñcimukhyā upatasthur īśam
ṛṣaya ūcuḥ
jitaṃ jitaṃ te 'jita yajñabhāvana trayīṃ tanuṃ svāṃ paridhunvate namaḥ
yadromagarteṣu nililyur addhayas tasmai namaḥ kāraṇasūkarāya te
rūpaṃ tavaitan nanu duṣkṛtātmanāṃ durdarśanaṃ deva yad adhvarātmakam
chandāṃsi yasya tvaci barhiromasv ājyaṃ dṛśi tv aṅghriṣu cāturhotram
srak tuṇḍa āsīt sruva īśa nāsayor iḍodare camasāḥ karṇarandhre
prāśitram āsye grasane grahās tu te yac carvaṇaṃ te bhagavann agnihotram
dīkṣānujanmopasadaḥ śirodharaṃ tvaṃ prāyaṇīyodayanīyadaṃṣṭraḥ
jihvā pravargyas tava śīrṣakaṃ kratoḥ satyāvasathyaṃ citayo 'savo hi te
somas tu retaḥ savanāny avasthitiḥ saṃsthāvibhedās tava deva dhātavaḥ
sattrāṇi sarvāṇi śarīrasaṃdhis tvaṃ sarvayajñakratur iṣṭibandhanaḥ
namo namas te 'khilamantradevatādravyāya sarvakratave kriyātmane
vairāgyabhaktyātmajayānubhāvitajñānāya vidyāgurave namo namaḥ
daṃṣṭrāgrakoṭyā bhagavaṃs tvayā dhṛtā virājate bhūdhara bhūḥ sabhūdharā
yathā vanān niḥsarato datā dhṛtā mataṃgajendrasya sapattrapadminī
trayīmayaṃ rūpam idaṃ ca saukaraṃ bhūmaṇḍalenātha datā dhṛtena te
cakāsti śṛṅgoḍhaghanena bhūyasā kulācalendrasya yathaiva vibhramaḥ
saṃsthāpayaināṃ jagatāṃ satasthuṣāṃ lokāya patnīm asi mātaraṃ pitā
vidhema cāsyai namasā saha tvayā yasyāṃ svatejo 'gnim ivāraṇāv adhāḥ
kaḥ śraddadhītānyatamas tava prabho rasāṃ gatāyā bhuva udvibarhaṇam
na vismayo 'sau tvayi viśvavismaye yo māyayedaṃ sasṛje 'tivismayam
vidhunvatā vedamayaṃ nijaṃ vapur janastapaḥsatyanivāsino vayam
saṭāśikhoddhūtaśivāmbubindubhir vimṛjyamānā bhṛśam īśa pāvitāḥ
sa vai bata bhraṣṭamatis tavaiṣate yaḥ karmaṇāṃ pāram apārakarmaṇaḥ
yad yogamāyāguṇayogamohitaṃ viśvaṃ samastaṃ bhagavan vidhehi śam
maitreya uvāca
ity upasthīyamāno 'sau munibhir brahmavādibhiḥ
salile svakhurākrānta upādhattāvitāvanim
sa itthaṃ bhagavān urvīṃ viṣvaksenaḥ prajāpatiḥ
rasāyā līlayonnītām apsu nyasya yayau hariḥ
ya evam etāṃ harimedhaso hareḥ kathāṃ subhadrāṃ kathanīyamāyinaḥ
śṛṇvīta bhaktyā śravayeta vośatīṃ janārdano 'syāśu hṛdi prasīdati
tasmin prasanne sakalāśiṣāṃ prabhau kiṃ durlabhaṃ tābhir alaṃ lavātmabhiḥ
ananyadṛṣṭyā bhajatāṃ guhāśayaḥ svayaṃ vidhatte svagatiṃ paraḥ parām
ko nāma loke puruṣārthasāravit purākathānāṃ bhagavatkathāsudhām
āpīya karṇāñjalibhir bhavāpahām aho virajyeta vinā naretaram
śrīśuka uvāca
niśamya kauṣāraviṇopavarṇitāṃ hareḥ kathāṃ kāraṇasūkarātmanaḥ
punaḥ sa papraccha tam udyatāñjalir na cātitṛpto viduro dhṛtavrataḥ
vidura uvāca
tenaiva tu muniśreṣṭha hariṇā yajñamūrtinā
ādidaityo hiraṇyākṣo hata ity anuśuśruma
tasya coddharataḥ kṣauṇīṃ svadaṃṣṭrāgreṇa līlayā
daityarājasya ca brahman kasmāddhetor abhūn mṛdhaḥ
śraddadhānāya bhaktāya brūhi tajjanmavistaram
ṛṣe na tṛpyati manaḥ paraṃ kautūhalaṃ hi me
maitreya uvāca
sādhu vīra tvayā pṛṣṭam avatārakathāṃ hareḥ
yat tvaṃ pṛcchasi martyānāṃ mṛtyupāśaviśātanīm
yayottānapadaḥ putro muninā gītayārbhakaḥ
mṛtyoḥ kṛtvaiva mūrdhny aṅghrim āruroha hareḥ padam
athātrāpītihāso 'yaṃ śruto me varṇitaḥ purā
brahmaṇā devadevena devānām anupṛcchatām
ditir dākṣāyaṇī kṣattar mārīcaṃ kaśyapaṃ patim
apatyakāmā cakame saṃdhyāyāṃ hṛcchayārditā
iṣṭvāgnijihvaṃ payasā puruṣaṃ yajuṣāṃ patim
nimrocaty arka āsīnam agnyagāre samāhitam
ditir uvāca
eṣa māṃ tvatkṛte vidvan kāma āttaśarāsanaḥ
dunoti dīnāṃ vikramya rambhām iva mataṃgajaḥ
tad bhavān dahyamānāyāṃ sapatnīnāṃ samṛddhibhiḥ
prajāvatīnāṃ bhadraṃ te mayy āyuṅktām anugraham
bhartary āptorumānānāṃ lokān āviśate yaśaḥ
patir bhavadvidho yāsāṃ prajayā nanu jāyate
purā pitā no bhagavān dakṣo duhitṛvatsalaḥ
kaṃ vṛṇīta varaṃ vatsā ity apṛcchata naḥ pṛthak
sa viditvātmajānāṃ no bhāvaṃ saṃtānabhāvanaḥ
trayodaśādadāt tāsāṃ yās te śīlam anuvratāḥ
atha me kuru kalyāṇaṃ kāmaṃ kamalalocana
ārtopasarpaṇaṃ bhūmann amoghaṃ hi mahīyasi
iti tāṃ vīra mārīcaḥ kṛpaṇāṃ bahubhāṣiṇīm
pratyāhānunayan vācā pravṛddhānaṅgakaśmalām
eṣa te 'haṃ vidhāsyāmi priyaṃ bhīru yad icchasi
tasyāḥ kāmaṃ na kaḥ kuryāt siddhis traivargikī yataḥ
sarvāśramān upādāya svāśrameṇa kalatravān
vyasanārṇavam atyeti jalayānair yathārṇavam
yām āhur ātmano hy ardhaṃ śreyaskāmasya mānini
yasyāṃ svadhuram adhyasya pumāṃś carati vijvaraḥ
yām āśrityendriyārātīn durjayān itarāśramaiḥ
vayaṃ jayema helābhir dasyūn durgapatir yathā
na vayaṃ prabhavas tāṃ tvām anukartuṃ gṛheśvari
apy āyuṣā vā kārtsnyena ye cānye guṇagṛdhnavaḥ
athāpi kāmam etaṃ te prajātyai karavāṇy alam
yathā māṃ nātirocanti muhūrtaṃ pratipālaya
eṣā ghoratamā velā ghorāṇāṃ ghoradarśanā
caranti yasyāṃ bhūtāni bhūteśānucarāṇi ha
etasyāṃ sādhvi saṃdhyāyāṃ bhagavān bhūtabhāvanaḥ
parīto bhūtaparṣadbhir vṛṣeṇāṭati bhūtarāṭ
bhasmāvaguṇṭhāmalarukmadeho devas tribhiḥ paśyati devaras te
na yasya loke svajanaḥ paro vā nātyādṛto nota kaścid vigarhyaḥ
vayaṃ vratair yac caraṇāpaviddhām āśāsmahe 'jāṃ bata bhuktabhogām
yasyānavadyācaritaṃ manīṣiṇo gṛṇanty avidyāpaṭalaṃ bibhitsavaḥ
nirastasāmyātiśayo 'pi yat svayaṃ piśācacaryām acarad gatiḥ satām
hasanti yasyācaritaṃ hi durbhagāḥ svātman ratasyāviduṣaḥ samīhitam
yair vastramālyābharaṇānulepanaiḥ śvabhojanaṃ svātmatayopalālitam
brahmādayo yatkṛtasetupālā yatkāraṇaṃ viśvam idaṃ ca māyā
ājñākarī yasya piśācacaryā aho vibhūmnaś caritaṃ viḍambanam
maitreya uvāca
saivaṃ saṃvidite bhartrā manmathonmathitendriyā
jagrāha vāso brahmarṣer vṛṣalīva gatatrapā
sa viditvātha bhāryāyās taṃ nirbandhaṃ vikarmaṇi
natvā diṣṭāya rahasi tayāthopaviveśa hi
athopaspṛśya salilaṃ prāṇān āyamya vāgyataḥ
dhyāyañ jajāpa virajaṃ brahma jyotiḥ sanātanam
ditis tu vrīḍitā tena karmāvadyena bhārata
upasaṃgamya viprarṣim adhomukhy abhyabhāṣata
ditir uvāca
na me garbham imaṃ brahman bhūtānām ṛṣabho 'vadhīt
rudraḥ patir hi bhūtānāṃ yasyākaravam aṃhasam
namo rudrāya mahate devāyogrāya mīḍhuṣe
śivāya nyastadaṇḍāya dhṛtadaṇḍāya manyave
sa naḥ prasīdatāṃ bhāmo bhagavān urvanugrahaḥ
vyādhasyāpy anukampyānāṃ strīṇāṃ devaḥ satīpatiḥ
maitreya uvāca
svasargasyāśiṣaṃ lokyām āśāsānāṃ pravepatīm
nivṛttasaṃdhyāniyamo bhāryām āha prajāpatiḥ
kaśyapa uvāca
aprāyatyād ātmanas te doṣān mauhūrtikād uta
mannideśāticāreṇa devānāṃ cātihelanāt
bhaviṣyatas tavābhadrāv abhadre jāṭharādhamau
lokān sapālāṃs trīṃś caṇḍi muhur ākrandayiṣyataḥ
prāṇināṃ hanyamānānāṃ dīnānām akṛtāgasām
strīṇāṃ nigṛhyamāṇānāṃ kopiteṣu mahātmasu
tadā viśveśvaraḥ kruddho bhagavāl lokabhāvanaḥ
haniṣyaty avatīryāsau yathādrīn śataparvadhṛk
ditir uvāca
vadhaṃ bhagavatā sākṣāt sunābhodārabāhunā
āśāse putrayor mahyaṃ mā kruddhād brāhmaṇāt prabho
na brahmadaṇḍadagdhasya na bhūtabhayadasya ca
nārakāś cānugṛhṇanti yāṃ yāṃ yonim asau gataḥ
kaśyapa uvāca
kṛtaśokānutāpena sadyaḥ pratyavamarśanāt
bhagavaty urumānāc ca bhave mayy api cādarāt
putrasyaiva ca putrāṇāṃ bhavitaikaḥ satāṃ mataḥ
gāsyanti yadyaśaḥ śuddhaṃ bhagavadyaśasā samam
yogair hemeva durvarṇaṃ bhāvayiṣyanti sādhavaḥ
nirvairādibhir ātmānaṃ yacchīlam anuvartitum
yatprasādād idaṃ viśvaṃ prasīdati yadātmakam
sa svadṛg bhagavān yasya toṣyate 'nanyayā dṛśā
sa vai mahābhāgavato mahātmā mahānubhāvo mahatāṃ mahiṣṭhaḥ
pravṛddhabhaktyā hy anubhāvitāśaye niveśya vaikuṇṭham imaṃ vihāsyati
alampaṭaḥ śīladharo guṇākaro hṛṣṭaḥ pararddhyā vyathito duḥkhiteṣu
abhūtaśatrur jagataḥ śokahartā naidāghikaṃ tāpam ivoḍurājaḥ
antar bahiś cāmalam abjanetraṃ svapūruṣecchānugṛhītarūpam
pautras tava śrīlalanālalāmaṃ draṣṭā sphuratkuṇḍalamaṇḍitānanam
maitreya uvāca
śrutvā bhāgavataṃ pautram amodata ditir bhṛśam
putrayoś ca vadhaṃ kṛṣṇād viditvāsīn mahāmanāḥ
maitreya uvāca
prājāpatyaṃ tu tat tejaḥ paratejohanaṃ ditiḥ
dadhāra varṣāṇi śataṃ śaṅkamānā surārdanāt
loke tenāhatāloke lokapālā hataujasaḥ
nyavedayan viśvasṛje dhvāntavyatikaraṃ diśām
devā ūcuḥ
tama etad vibho vettha saṃvignā yad vayaṃ bhṛśam
na hy avyaktaṃ bhagavataḥ kālenāspṛṣṭavartmanaḥ
devadeva jagaddhātar lokanāthaśikhāmaṇe
pareṣām apareṣāṃ tvaṃ bhūtānām asi bhāvavit
namo vijñānavīryāya māyayedam upeyuṣe
gṛhītaguṇabhedāya namas te 'vyaktayonaye
ye tvānanyena bhāvena bhāvayanty ātmabhāvanam
ātmani protabhuvanaṃ paraṃ sadasadātmakam
teṣāṃ supakvayogānāṃ jitaśvāsendriyātmanām
labdhayuṣmatprasādānāṃ na kutaścit parābhavaḥ
yasya vācā prajāḥ sarvā gāvas tantyeva yantritāḥ
haranti balim āyattās tasmai mukhyāya te namaḥ
sa tvaṃ vidhatsva śaṃ bhūmaṃs tamasā luptakarmaṇām
adabhradayayā dṛṣṭyā āpannān arhasīkṣitum
eṣa deva diter garbha ojaḥ kāśyapam arpitam
diśas timirayan sarvā vardhate 'gnir ivaidhasi
maitreya uvāca
sa prahasya mahābāho bhagavān śabdagocaraḥ
pratyācaṣṭātmabhūr devān prīṇan rucirayā girā
brahmovāca
mānasā me sutā yuṣmatpūrvajāḥ sanakādayaḥ
cerur vihāyasā lokāl lokeṣu vigataspṛhāḥ
ta ekadā bhagavato vaikuṇṭhasyāmalātmanaḥ
yayur vaikuṇṭhanilayaṃ sarvalokanamaskṛtam
vasanti yatra puruṣāḥ sarve vaikuṇṭhamūrtayaḥ
ye 'nimittanimittena dharmeṇārādhayan harim
yatra cādyaḥ pumān āste bhagavān śabdagocaraḥ
sattvaṃ viṣṭabhya virajaṃ svānāṃ no mṛḍayan vṛṣaḥ
yatra naiḥśreyasaṃ nāma vanaṃ kāmadughair drumaiḥ
sarvartuśrībhir vibhrājat kaivalyam iva mūrtimat
vaimānikāḥ salalanāś caritāni śaśvad gāyanti yatra śamalakṣapaṇāni bhartuḥ
antarjale 'nuvikasanmadhumādhavīnāṃ gandhena khaṇḍitadhiyo 'py anilaṃ kṣipantaḥ
pārāvatānyabhṛtasārasacakravākadātyūhahaṃsaśukatittiribarhiṇāṃ yaḥ
kolāhalo viramate 'ciramātram uccair bhṛṅgādhipe harikathām iva gāyamāne
gandhe 'rcite tulasikābharaṇena tasyā yasmiṃs tapaḥ sumanaso bahu mānayanti
yat saṃkulaṃ haripadānatimātradṛṣṭair vaiḍūryamārakatahemamayair vimānaiḥ
yeṣāṃ bṛhatkaṭitaṭāḥ smitaśobhimukhyaḥ kṛṣṇātmanāṃ na raja ādadhur utsmayādyaiḥ
śrī rūpiṇī kvaṇayatī caraṇāravindaṃ līlāmbujena harisadmani muktadoṣā
saṃlakṣyate sphaṭikakuḍya upetahemni saṃmārjatīva yadanugrahaṇe 'nyayatnaḥ
vāpīṣu vidrumataṭāsv amalāmṛtāpsu preṣyānvitā nijavane tulasībhir īśam
abhyarcatī svalakam unnasam īkṣya vaktram uccheṣitaṃ bhagavatety amatāṅga yacchrīḥ
yan na vrajanty aghabhido racanānuvādāc chṛṇvanti ye 'nyaviṣayāḥ kukathā matighnīḥ
yās tu śrutā hatabhagair nṛbhir āttasārās tāṃs tān kṣipanty aśaraṇeṣu tamaḥsu hanta
ye 'bhyarthitām api ca no nṛgatiṃ prapannā jñānaṃ ca tattvaviṣayaṃ sahadharmaṃ yatra
nārādhanaṃ bhagavato vitaranty amuṣya saṃmohitā vitatayā bata māyayā te
yac ca vrajanty animiṣām ṛṣabhānuvṛttyā dūre yamā hy upari naḥ spṛhaṇīyaśīlāḥ
bhartur mithaḥ suyaśasaḥ kathanānurāgavaiklavyabāṣpakalayā pulakīkṛtāṅgāḥ
tad viśvagurvadhikṛtaṃ bhuvanaikavandyaṃ divyaṃ vicitravibudhāgryavimānaśociḥ
āpuḥ parāṃ mudam apūrvam upetya yogamāyābalena munayas tad atho vikuṇṭham
tasminn atītya munayaḥ ṣaḍ asajjamānāḥ kakṣāḥ samānavayasāv atha saptamāyām
devāv acakṣata gṛhītagadau parārdhyakeyūrakuṇḍalakirīṭaviṭaṅkaveṣau
mattadvirephavanamālikayā nivītau vinyastayāsitacatuṣṭayabāhumadhye
vaktraṃ bhruvā kuṭilayā sphuṭanirgamābhyāṃ raktekṣaṇena ca manāg rabhasaṃ dadhānau
dvāry etayor niviviśur miṣator apṛṣṭvā pūrvā yathā puraṭavajrakapāṭikā yāḥ
sarvatra te 'viṣamayā munayaḥ svadṛṣṭyā ye saṃcaranty avihatā vigatābhiśaṅkāḥ
tān vīkṣya vātaraśanāṃś caturaḥ kumārān vṛddhān daśārdhavayaso viditātmatattvān
vetreṇa cāskhalayatām atadarhaṇāṃs tau tejo vihasya bhagavatpratikūlaśīlau
tābhyāṃ miṣatsv animiṣeṣu niṣidhyamānāḥ svarhattamā hy api hareḥ pratihārapābhyām
ūcuḥ suhṛttamadidṛkṣitabhaṅga īṣat kāmānujena sahasā ta upaplutākṣāḥ
munaya ūcuḥ
ko vām ihaitya bhagavatparicaryayoccais taddharmiṇāṃ nivasatāṃ viṣamaḥ svabhāvaḥ
tasmin praśāntapuruṣe gatavigrahe vāṃ ko vātmavat kuhakayoḥ pariśaṅkanīyaḥ
na hy antaraṃ bhagavatīha samastakukṣāv ātmānam ātmani nabho nabhasīva dhīrāḥ
paśyanti yatra yuvayoḥ suraliṅginoḥ kiṃ vyutpāditaṃ hy udarabhedi bhayaṃ yato 'sya
tad vām amuṣya paramasya vikuṇṭhabhartuḥ kartuṃ prakṛṣṭam iha dhīmahi mandadhībhyām
lokān ito vrajatam antarabhāvadṛṣṭyā pāpīyasas traya ime ripavo 'sya yatra
teṣām itīritam ubhāv avadhārya ghoraṃ taṃ brahmadaṇḍam anivāraṇam astrapūgaiḥ
sadyo harer anucarāv uru bibhyatas tatpādagrahāv apatatām atikātareṇa
bhūyād aghoni bhagavadbhir akāri daṇḍo yo nau hareta surahelanam apy aśeṣam
mā vo 'nutāpakalayā bhagavatsmṛtighno moho bhaved iha tu nau vrajator adho 'dhaḥ
evaṃ tadaiva bhagavān aravindanābhaḥ svānāṃ vibudhya sadatikramam āryahṛdyaḥ
tasmin yayau paramahaṃsamahāmunīnām anveṣaṇīyacaraṇau calayan sahaśrīḥ
taṃ tv āgataṃ pratihṛtaupayikaṃ svapuṃbhis te 'cakṣatākṣaviṣayaṃ svasamādhibhāgyam
haṃsaśriyor vyajanayoḥ śivavāyulolacchubhrātapatraśaśikesaraśīkarāmbum
kṛtsnaprasādasumukhaṃ spṛhaṇīyadhāma snehāvalokakalayā hṛdi saṃspṛśantam
śyāme pṛthāv urasi śobhitayā śriyā svaścūḍāmaṇiṃ subhagayantam ivātmadhiṣṇyam
pītāṃśuke pṛthunitambini visphurantyā kāñcyālibhir virutayā vanamālayā ca
valguprakoṣṭhavalayaṃ vinatāsutāṃse vinyastahastam itareṇa dhunānam abjam
vidyutkṣipanmakarakuṇḍalamaṇḍanārhagaṇḍasthalonnasamukhaṃ maṇimatkirīṭam
dordaṇḍaṣaṇḍavivare haratā parārdhyahāreṇa kaṃdharagatena ca kaustubhena
atropasṛṣṭam iti cotsmitam indirāyāḥ svānāṃ dhiyā viracitaṃ bahusauṣṭhavāḍhyam
mahyaṃ bhavasya bhavatāṃ ca bhajantam aṅgaṃ nemur nirīkṣya na vitṛptadṛśo mudā kaiḥ
tasyāravindanayanasya padāravindakiñjalkamiśratulasīmakarandavāyuḥ
antargataḥ svavivareṇa cakāra teṣāṃ saṃkṣobham akṣarajuṣām api cittatanvoḥ
te vā amuṣya vadanāsitapadmakośam udvīkṣya sundaratarādharakundahāsam
labdhāśiṣaḥ punar avekṣya tadīyam aṅghridvaṃdvaṃ nakhāruṇamaṇiśrayaṇaṃ nidadhyuḥ
puṃsāṃ gatiṃ mṛgayatām iha yogamārgair dhyānāspadaṃ bahumataṃ nayanābhirāmam
pauṃsnaṃ vapur darśayānam ananyasiddhair autpattikaiḥ samagṛṇan yutam aṣṭabhogaiḥ
kumārā ūcuḥ
yo 'ntarhito hṛdi gato 'pi durātmanāṃ tvaṃ so 'dyaiva no nayanamūlam ananta rāddhaḥ
yarhy eva karṇavivareṇa guhāṃ gato naḥ pitrānuvarṇitarahā bhavadudbhavena
taṃ tvāṃ vidāma bhagavan param ātmatattvaṃ sattvena samprati ratiṃ racayantam eṣām
yat te 'nutāpaviditair dṛḍhabhaktiyogair udgranthayo hṛdi vidur munayo virāgāḥ
nātyantikaṃ vigaṇayanty api te prasādaṃ kimv anyad arpitabhayaṃ bhruva unnayais te
ye 'ṅga tvadaṅghriśaraṇā bhavataḥ kathāyāḥ kīrtanyatīrthayaśasaḥ kuśalā rasajñāḥ
kāmaṃ bhavaḥ svavṛjinair nirayeṣu naḥ stāc ceto 'livad yadi nu te padayo rameta
vācaś ca nas tulasīvad yadi te 'ṅghriśobhāḥ pūryeta te guṇagaṇair yadi karṇarandhraḥ
prāduścakartha yad idaṃ puruhūta rūpaṃ teneśa nirvṛtim avāpur alaṃ dṛśo naḥ
tasmā idaṃ bhagavate nama id vidhema yo 'nātmanāṃ durudayo bhagavān pratītaḥ
brahmovāca
iti tad gṛṇatāṃ teṣāṃ munīnāṃ yogadharmiṇām
pratinandya jagādedaṃ vikuṇṭhanilayo vibhuḥ
śrībhagavān uvāca
etau tau pārṣadau mahyaṃ jayo vijaya eva ca
kadarthīkṛtya māṃ yad vo bahv akrātām atikramam
yas tv etayor dhṛto daṇḍo bhavadbhir mām anuvrataiḥ
sa evānumato 'smābhir munayo devahelanāt
tad vaḥ prasādayāmy adya brahma daivaṃ paraṃ hi me
tad dhīty ātmakṛtaṃ manye yat svapuṃbhir asatkṛtāḥ
yan nāmāni ca gṛhṇāti loko bhṛtye kṛtāgasi
so 'sādhuvādas tatkīrtiṃ hanti tvacam ivāmayaḥ
yasyāmṛtāmalayaśaḥśravaṇāvagāhaḥ sadyaḥ punāti jagad āśvapacād vikuṇṭhaḥ
so 'haṃ bhavadbhya upalabdhasutīrthakīrtiś chindyāṃ svabāhum api vaḥ pratikūlavṛttim
yatsevayā caraṇapadmapavitrareṇuṃ sadyaḥ kṣatākhilamalaṃ pratilabdhaśīlam
na śrīr viraktam api māṃ vijahāti yasyāḥ prekṣālavārtha itare niyamān vahanti
nāhaṃ tathādmi yajamānahavir vitāne ścyotadghṛtaplutam adan hutabhuṅmukhena
yad brāhmaṇasya mukhataś carato 'nughāsaṃ tuṣṭasya mayy avahitair nijakarmapākaiḥ
yeṣāṃ bibharmy aham akhaṇḍavikuṇṭhayogamāyāvibhūtir amalāṅghrirajaḥ kirīṭaiḥ
viprāṃs tu ko na viṣaheta yadarhaṇāmbhaḥ sadyaḥ punāti sahacandralalāmalokān
ye me tanūr dvijavarān duhatīr madīyā bhūtāny alabdhaśaraṇāni ca bhedabuddhyā
drakṣyanty aghakṣatadṛśo hy ahimanyavas tān gṛdhrā ruṣā mama kuṣanty adhidaṇḍanetuḥ
ye brāhmaṇān mayi dhiyā kṣipato 'rcayantas tuṣyaddhṛdaḥ smitasudhokṣitapadmavaktrāḥ
vāṇyānurāgakalayātmajavad gṛṇantaḥ saṃbodhayanty aham ivāham upāhṛtas taiḥ
tan me svabhartur avasāyam alakṣamāṇau yuṣmadvyatikramagatiṃ pratipadya sadyaḥ
bhūyo mamāntikam itāṃ tad anugraho me yat kalpatām acirato bhṛtayor vivāsaḥ
brahmovāca
atha tasyośatīṃ devīm ṛṣikulyāṃ sarasvatīm
nāsvādya manyudaṣṭānāṃ teṣām ātmāpy atṛpyata
satīṃ vyādāya śṛṇvanto laghvīṃ gurvarthagahvarām
vigāhyāgādhagambhīrāṃ na vidus taccikīrṣitam
te yogamāyayārabdhapārameṣṭhyamahodayam
procuḥ prāñjalayo viprāḥ prahṛṣṭāḥ kṣubhitatvacaḥ
ṛṣaya ūcuḥ
na vayaṃ bhagavan vidmas tava deva cikīrṣitam
kṛto me 'nugrahaś ceti yad adhyakṣaḥ prabhāṣase
brahmaṇyasya paraṃ daivaṃ brāhmaṇāḥ kila te prabho
viprāṇāṃ devadevānāṃ bhagavān ātmadaivatam
tvattaḥ sanātano dharmo rakṣyate tanubhis tava
dharmasya paramo guhyo nirvikāro bhavān mataḥ
taranti hy añjasā mṛtyuṃ nivṛttā yadanugrahāt
yoginaḥ sa bhavān kiṃ svid anugṛhyeta yat paraiḥ
yaṃ vai vibhūtir upayāty anuvelam anyair arthārthibhiḥ svaśirasā dhṛtapādareṇuḥ
dhanyārpitāṅghritulasīnavadāmadhāmno lokaṃ madhuvratapater iva kāmayānā
yas tāṃ viviktacaritair anuvartamānāṃ nātyādriyat paramabhāgavataprasaṅgaḥ
sa tvaṃ dvijānupathapuṇyarajaḥpunītaḥ śrīvatsalakṣma kim agā bhagabhājanas tvam
dharmasya te bhagavatas triyuga tribhiḥ svaiḥ padbhiś carācaram idaṃ dvijadevatārtham
nūnaṃ bhṛtaṃ tadabhighāti rajas tamaś ca sattvena no varadayā tanuvā nirasya
na tvaṃ dvijottamakulaṃ yadi hātmagopaṃ goptā vṛṣaḥ svarhaṇena sasūnṛtena
tarhy eva naṅkṣyati śivas tava deva panthā loko 'grahīṣyad ṛṣabhasya hi tat pramāṇam
tat te 'nabhīṣṭam iva sattvanidher vidhitsoḥ kṣemaṃ janāya nijaśaktibhir uddhṛtāreḥ
naitāvatā tryadhipater bata viśvabhartus tejaḥ kṣataṃ tv avanatasya sa te vinodaḥ
yaṃ vānayor damam adhīśa bhavān vidhatte vṛttiṃ nu vā tad anumanmahi nirvyalīkam
asmāsu vā ya ucito dhriyatāṃ sa daṇḍo ye 'nāgasau vayam ayuṅkṣmahi kilbiṣeṇa
śrībhagavān uvāca
etau suretaragatiṃ pratipadya sadyaḥ saṃrambhasambhṛtasamādhyanubaddhayogau
bhūyaḥ sakāśam upayāsyata āśu yo vaḥ śāpo mayaiva nimitas tad aveta viprāḥ
brahmovāca
atha te munayo dṛṣṭvā nayanānandabhājanam
vaikuṇṭhaṃ tadadhiṣṭhānaṃ vikuṇṭhaṃ ca svayamprabham
bhagavantaṃ parikramya praṇipatyānumānya ca
pratijagmuḥ pramuditāḥ śaṃsanto vaiṣṇavīṃ śriyam
bhagavān anugāv āha yātaṃ mā bhaiṣṭam astu śam
brahmatejaḥ samartho 'pi hantuṃ necche mataṃ tu me
etat puraiva nirdiṣṭaṃ ramayā kruddhayā yadā
purāpavāritā dvāri viśantī mayy upārate
mayi saṃrambhayogena nistīrya brahmahelanam
pratyeṣyataṃ nikāśaṃ me kālenālpīyasā punaḥ
dvāḥsthāv ādiśya bhagavān vimānaśreṇibhūṣaṇam
sarvātiśayayā lakṣmyā juṣṭaṃ svaṃ dhiṣṇyam āviśat
tau tu gīrvāṇaṛṣabhau dustarāddharilokataḥ
hataśriyau brahmaśāpād abhūtāṃ vigatasmayau
tadā vikuṇṭhadhiṣaṇāt tayor nipatamānayoḥ
hāhākāro mahān āsīd vimānāgryeṣu putrakāḥ
tāv eva hy adhunā prāptau pārṣadapravarau hareḥ
diter jaṭharanirviṣṭaṃ kāśyapaṃ teja ulbaṇam
tayor asurayor adya tejasā yamayor hi vaḥ
ākṣiptaṃ teja etarhi bhagavāṃs tad vidhitsati
viśvasya yaḥ sthitilayodbhavahetur ādyo yogeśvarair api duratyayayogamāyaḥ
kṣemaṃ vidhāsyati sa no bhagavāṃs tryadhīśas tatrāsmadīyavimṛśena kiyān ihārthaḥ
maitreya uvāca
niśamyātmabhuvā gītaṃ kāraṇaṃ śaṅkayojjhitāḥ
tataḥ sarve nyavartanta tridivāya divaukasaḥ
ditis tu bhartur ādeśād apatyapariśaṅkinī
pūrṇe varṣaśate sādhvī putrau prasuṣuve yamau
utpātā bahavas tatra nipetur jāyamānayoḥ
divi bhuvy antarikṣe ca lokasyorubhayāvahāḥ
sahācalā bhuvaś celur diśaḥ sarvāḥ prajajvaluḥ
solkāś cāśanayaḥ petuḥ ketavaś cārtihetavaḥ
vavau vāyuḥ suduḥsparśaḥ phūtkārān īrayan muhuḥ
unmūlayan nagapatīn vātyānīko rajodhvajaḥ
uddhasattaḍidambhodaghaṭayā naṣṭabhāgaṇe
vyomni praviṣṭatamasā na sma vyādṛśyate padam
cukrośa vimanā vārdhir udūrmiḥ kṣubhitodaraḥ
sodapānāś ca saritaś cukṣubhuḥ śuṣkapaṅkajāḥ
muhuḥ paridhayo 'bhūvan sarāhvoḥ śaśisūryayoḥ
nirghātā rathanirhrādā vivarebhyaḥ prajajñire
antargrāmeṣu mukhato vamantyo vahnim ulbaṇam
sṛgālolūkaṭaṅkāraiḥ praṇedur aśivaṃ śivāḥ
saṃgītavad rodanavad unnamayya śirodharām
vyamuñcan vividhā vāco grāmasiṃhās tatas tataḥ
kharāś ca karkaśaiḥ kṣattaḥ khurair ghnanto dharātalam
khārkārarabhasā mattāḥ paryadhāvan varūthaśaḥ
rudanto rāsabhatrastā nīḍād udapatan khagāḥ
ghoṣe 'raṇye ca paśavaḥ śakṛnmūtram akurvata
gāvo 'trasann asṛgdohās toyadāḥ pūyavarṣiṇaḥ
vyarudan devaliṅgāni drumāḥ petur vinānilam
grahān puṇyatamān anye bhagaṇāṃś cāpi dīpitāḥ
aticerur vakragatyā yuyudhuś ca parasparam
dṛṣṭvānyāṃśca mahotpātān atattattvavidaḥ prajāḥ
brahmaputrān ṛte bhītā menire viśvasamplavam
tāv ādidaityau sahasā vyajyamānātmapauruṣau
vavṛdhāte 'śmasāreṇa kāyenādripatī iva
divispṛśau hemakirīṭakoṭibhir niruddhakāṣṭhau sphuradaṅgadābhujau
gāṃ kampayantau caraṇaiḥ pade pade kaṭyā sukāñcyārkam atītya tasthatuḥ
prajāpatir nāma tayor akārṣīd yaḥ prāk svadehād yamayor ajāyata
taṃ vai hiraṇyakaśipuṃ viduḥ prajā yaṃ taṃ hiraṇyākṣam asūta sāgrataḥ
cakre hiraṇyakaśipur dorbhyāṃ brahmavareṇa ca
vaśe sapālān lokāṃs trīn akutomṛtyur uddhataḥ
hiraṇyākṣo 'nujas tasya priyaḥ prītikṛd anvaham
gadāpāṇir divaṃ yāto yuyutsur mṛgayan raṇam
taṃ vīkṣya duḥsahajavaṃ raṇatkāñcananūpuram
vaijayantyā srajā juṣṭam aṃsanyastamahāgadam
manovīryavarotsiktam asṛṇyam akutobhayam
bhītā nililyire devās tārkṣyatrastā ivāhayaḥ
sa vai tirohitān dṛṣṭvā mahasā svena daityarāṭ
sendrān devagaṇān kṣībān apaśyan vyanadad bhṛśam
tato nivṛttaḥ krīḍiṣyan gambhīraṃ bhīmanisvanam
vijagāhe mahāsattvo vārdhiṃ matta iva dvipaḥ
tasmin praviṣṭe varuṇasya sainikā yādogaṇāḥ sannadhiyaḥ sasādhvasāḥ
ahanyamānā api tasya varcasā pradharṣitā dūrataraṃ pradudruvuḥ
sa varṣapūgān udadhau mahābalaś caran mahormīñchvasaneritān muhuḥ
maurvyābhijaghne gadayā vibhāvarīm āsedivāṃs tāta purīṃ pracetasaḥ
tatropalabhyāsuralokapālakaṃ yādogaṇānām ṛṣabhaṃ pracetasam
smayan pralabdhuṃ praṇipatya nīcavaj jagāda me dehy adhirāja saṃyugam
tvaṃ lokapālo 'dhipatir bṛhacchravā vīryāpaho durmadavīramāninām
vijitya loke 'khiladaityadānavān yad rājasūyena purāyajat prabho
sa evam utsiktamadena vidviṣā dṛḍhaṃ pralabdho bhagavān apāṃ patiḥ
roṣaṃ samutthaṃ śamayan svayā dhiyā vyavocad aṅgopaśamaṃ gatā vayam
paśyāmi nānyaṃ puruṣāt purātanād yaḥ saṃyuge tvāṃ raṇamārgakovidam
ārādhayiṣyaty asurarṣabhehi taṃ manasvino yaṃ gṛṇate bhavādṛśāḥ
taṃ vīram ārād abhipadya vismayaḥ śayiṣyase vīraśaye śvabhir vṛtaḥ
yas tvadvidhānām asatāṃ praśāntaye rūpāṇi dhatte sadanugrahecchayā
maitreya uvāca
tad evam ākarṇya jaleśabhāṣitaṃ mahāmanās tad vigaṇayya durmadaḥ
harer viditvā gatim aṅga nāradād rasātalaṃ nirviviśe tvarānvitaḥ
dadarśa tatrābhijitaṃ dharādharaṃ pronnīyamānāvanim agradaṃṣṭrayā
muṣṇantam akṣṇā svaruco 'ruṇaśriyā jahāsa cāho vanagocaro mṛgaḥ
āhainam ehy ajña mahīṃ vimuñca no rasaukasāṃ viśvasṛjeyam arpitā
na svasti yāsyasy anayā mamekṣataḥ surādhamāsāditasūkarākṛte
tvaṃ naḥ sapatnair abhavāya kiṃ bhṛto yo māyayā hanty asurān parokṣajit
tvāṃ yogamāyābalam alpapauruṣaṃ saṃsthāpya mūḍha pramṛje suhṛcchucaḥ
tvayi saṃsthite gadayā śīrṇaśīrṣaṇy asmadbhujacyutayā ye ca tubhyam
baliṃ haranty ṛṣayo ye ca devāḥ svayaṃ sarve na bhaviṣyanty amūlāḥ
sa tudyamāno 'riduruktatomarair daṃṣṭrāgragāṃ gām upalakṣya bhītām
todaṃ mṛṣan niragād ambumadhyād grāhāhataḥ sakareṇur yathebhaḥ
taṃ niḥsarantaṃ salilād anudruto hiraṇyakeśo dviradaṃ yathā jhaṣaḥ
karāladaṃṣṭro 'śaninisvano 'bravīd gatahriyāṃ kiṃ tv asatāṃ vigarhitam
sa gām udastāt salilasya gocare vinyasya tasyām adadhāt svasattvam
abhiṣṭuto viśvasṛjā prasūnair āpūryamāṇo vibudhaiḥ paśyato 'reḥ
parānuṣaktaṃ tapanīyopakalpaṃ mahāgadaṃ kāñcanacitradaṃśam
marmāṇy abhīkṣṇaṃ pratudantaṃ duruktaiḥ pracaṇḍamanyuḥ prahasaṃs taṃ babhāṣe
śrībhagavān uvāca
satyaṃ vayaṃ bho vanagocarā mṛgā yuṣmadvidhān mṛgaye grāmasiṃhān
na mṛtyupāśaiḥ pratimuktasya vīrā vikatthanaṃ tava gṛhṇanty abhadra
ete vayaṃ nyāsaharā rasaukasāṃ gatahriyo gadayā drāvitās te
tiṣṭhāmahe 'thāpi kathaṃcid ājau stheyaṃ kva yāmo balinotpādya vairam
tvaṃ padrathānāṃ kila yūthapādhipo ghaṭasva no 'svastaya āśv anūhaḥ
saṃsthāpya cāsmān pramṛjāśru svakānāṃ yaḥ svāṃ pratijñāṃ nātipiparty asabhyaḥ
maitreya uvāca
so 'dhikṣipto bhagavatā pralabdhaś ca ruṣā bhṛśam
ājahārolbaṇaṃ krodhaṃ krīḍyamāno 'hirāḍ iva
sṛjann amarṣitaḥ śvāsān manyupracalitendriyaḥ
āsādya tarasā daityo gadayā nyahanaddharim
bhagavāṃs tu gadāvegaṃ visṛṣṭaṃ ripuṇorasi
avañcayat tiraścīno yogārūḍha ivāntakam
punar gadāṃ svām ādāya bhrāmayantam abhīkṣṇaśaḥ
abhyadhāvaddhariḥ kruddhaḥ saṃrambhād daṣṭadacchadam
tataś ca gadayārātiṃ dakṣiṇasyāṃ bhruvi prabhuḥ
ājaghne sa tu tāṃ saumya gadayā kovido 'hanat
evaṃ gadābhyāṃ gurvībhyāṃ haryakṣo harir eva ca
jigīṣayā susaṃrabdhāv anyonyam abhijaghnatuḥ
tayoḥ spṛdhos tigmagadāhatāṅgayoḥ kṣatāsravaghrāṇavivṛddhamanyvoḥ
vicitramārgāṃś carator jigīṣayā vyabhād ilāyām iva śuṣmiṇor mṛdhaḥ
daityasya yajñāvayavasya māyāgṛhītavārāhatanor mahātmanaḥ
kauravya mahyāṃ dviṣator vimardanaṃ didṛkṣur āgād ṛṣibhir vṛtaḥ svarāṭ
āsannaśauṇḍīram apetasādhvasaṃ kṛtapratīkāram ahāryavikramam
vilakṣya daityaṃ bhagavān sahasraṇīr jagāda nārāyaṇam ādisūkaram
brahmovāca
eṣa te deva devānām aṅghrimūlam upeyuṣām
viprāṇāṃ saurabheyīṇāṃ bhūtānām apy anāgasām
āgaskṛd bhayakṛd duṣkṛd asmadrāddhavaro 'suraḥ
anveṣann apratiratho lokān aṭati kaṇṭakaḥ
mainaṃ māyāvinaṃ dṛptaṃ niraṅkuśam asattamam
ākrīḍa bālavad deva yathāśīviṣam utthitam
na yāvad eṣa vardheta svāṃ velāṃ prāpya dāruṇaḥ
svāṃ deva māyām āsthāya tāvaj jahy agham acyuta
eṣā ghoratamā saṃdhyā lokacchambaṭkarī prabho
upasarpati sarvātman surāṇāṃ jayam āvaha
adhunaiṣo 'bhijin nāma yogo mauhūrtiko hy agāt
śivāya nas tvaṃ suhṛdām āśu nistara dustaram
diṣṭyā tvāṃ vihitaṃ mṛtyum ayam āsāditaḥ svayam
vikramyainaṃ mṛdhe hatvā lokān ādhehi śarmaṇi
maitreya uvāca
avadhārya viriñcasya nirvyalīkāmṛtaṃ vacaḥ
prahasya premagarbheṇa tad apāṅgena so 'grahīt
tataḥ sapatnaṃ mukhataś carantam akutobhayam
jaghānotpatya gadayā hanāv asuram akṣajaḥ
sā hatā tena gadayā vihatā bhagavatkarāt
vighūrṇitāpatad reje tad adbhutam ivābhavat
sa tadā labdhatīrtho 'pi na babādhe nirāyudham
mānayan sa mṛdhe dharmaṃ viṣvaksenaṃ prakopayan
gadāyām apaviddhāyāṃ hāhākāre vinirgate
mānayāmāsa taddharmaṃ sunābhaṃ cāsmarad vibhuḥ
taṃ vyagracakraṃ ditiputrādhamena svapārṣadamukhyena viṣajjamānam
citrā vāco 'tadvidāṃ khecarāṇāṃ tatra smāsan svasti te 'muṃ jahīti
sa taṃ niśāmyāttarathāṅgam agrato vyavasthitaṃ padmapalāśalocanam
vilokya cāmarṣapariplutendriyo ruṣā svadantacchadam ādaśac chvasan
karāladaṃṣṭraś cakṣurbhyāṃ saṃcakṣāṇo dahann iva
abhiplutya svagadayā hato 'sīty āhanaddharim
padā savyena tāṃ sādho bhagavān yajñasūkaraḥ
līlayā miṣataḥ śatroḥ prāharad vātaraṃhasam
āha cāyudham ādhatsva ghaṭasva tvaṃ jigīṣasi
ity uktaḥ sa tadā bhūyas tāḍayan vyanadad bhṛśam
tāṃ sa āpatatīṃ vīkṣya bhagavān samavasthitaḥ
jagrāha līlayā prāptāṃ garutmān iva pannagīm
svapauruṣe pratihate hatamāno mahāsuraḥ
naicchad gadāṃ dīyamānāṃ hariṇā vigataprabhaḥ
jagrāha triśikhaṃ śūlaṃ jvalajjvalanalolupam
yajñāya dhṛtarūpāya viprāyābhicaran yathā
tad ojasā daityamahābhaṭārpitaṃ cakāsad antaḥkha udīrṇadīdhiti
cakreṇa cicheda niśātaneminā harir yathā tārkṣyapatatram ujjhitam
vṛkṇe svaśūle bahudhāriṇā hareḥ pratyetya vistīrṇam uro vibhūtimat
pravṛddharoṣaḥ sa kaṭhoramuṣṭinā nadan prahṛtyāntaradhīyatāsuraḥ
tenettham āhataḥ kṣattar bhagavān ādisūkaraḥ
nākampata manāk kvāpi srajā hata iva dvipaḥ
athorudhāsṛjan māyāṃ yogamāyeśvare harau
yāṃ vilokya prajās trastā menire 'syopasaṃyamam
pravavur vāyavaś caṇḍās tamaḥ pāṃsavam airayan
digbhyo nipetur grāvāṇaḥ kṣepaṇaiḥ prahitā iva
dyaur naṣṭabhagaṇābhraughaiḥ savidyutstanayitnubhiḥ
varṣadbhiḥ pūyakeśāsṛgviṇmūtrāsthīni cāsakṛt
girayaḥ pratyadṛśyanta nānāyudhamuco 'nagha
digvāsaso yātudhānyaḥ śūlinyo muktamūrdhajāḥ
bahubhir yakṣarakṣobhiḥ pattyaśvarathakuñjaraiḥ
ātatāyibhir utsṛṣṭā hiṃsrā vāco 'tivaiśasāḥ
prāduṣkṛtānāṃ māyānām āsurīṇāṃ vināśayat
sudarśanāstraṃ bhagavān prāyuṅkta dayitaṃ tripāt
tadā diteḥ samabhavat sahasā hṛdi vepathuḥ
smarantyā bhartur ādeśaṃ stanāc cāsṛk prasusruve
vinaṣṭāsu svamāyāsu bhūyaś cāvrajya keśavam
ruṣopagūhamāno 'muṃ dadṛśe 'vasthitaṃ bahiḥ
taṃ muṣṭibhir vinighnantaṃ vajrasārair adhokṣajaḥ
kareṇa karṇamūle 'han yathā tvāṣṭraṃ marutpatiḥ
sa āhato viśvajitā hy avajñayā paribhramadgātra udastalocanaḥ
viśīrṇabāhvaṅghriśiroruho 'patad yathā nagendro lulito nabhasvatā
kṣitau śayānaṃ tam akuṇṭhavarcasaṃ karāladaṃṣṭraṃ paridaṣṭadacchadam
ajādayo vīkṣya śaśaṃsur āgatā aho imaṃ ko nu labheta saṃsthitim
yaṃ yogino yogasamādhinā raho dhyāyanti liṅgād asato mumukṣayā
tasyaiṣa daityaṛṣabhaḥ padāhato mukhaṃ prapaśyaṃs tanum utsasarja ha
etau tau pārṣadāv asya śāpād yātāv asadgatim
punaḥ katipayaiḥ sthānaṃ prapatsyete ha janmabhiḥ
devā ūcuḥ
namo namas te 'khilayajñatantave sthitau gṛhītāmalasattvamūrtaye
diṣṭyā hato 'yaṃ jagatām aruntudas tvatpādabhaktyā vayam īśa nirvṛtāḥ
maitreya uvāca
evaṃ hiraṇyākṣam asahyavikramaṃ sa sādayitvā harir ādisūkaraḥ
jagāma lokaṃ svam akhaṇḍitotsavaṃ samīḍitaḥ puṣkaraviṣṭarādibhiḥ
mayā yathānūktam avādi te hareḥ kṛtāvatārasya sumitra ceṣṭitam
yathā hiraṇyākṣa udāravikramo mahāmṛdhe krīḍanavan nirākṛtaḥ
sūta uvāca
iti kauṣāravākhyātām āśrutya bhagavatkathām
kṣattānandaṃ paraṃ lebhe mahābhāgavato dvija
anyeṣāṃ puṇyaślokānām uddāmayaśasāṃ satām
upaśrutya bhaven modaḥ śrīvatsāṅkasya kiṃ punaḥ
yo gajendraṃ jhaṣagrastaṃ dhyāyantaṃ caraṇāmbujam
krośantīnāṃ kareṇūnāṃ kṛcchrato 'mocayad drutam
taṃ sukhārādhyam ṛjubhir ananyaśaraṇair nṛbhiḥ
kṛtajñaḥ ko na seveta durārādhyam asādhubhiḥ
yo vai hiraṇyākṣavadhaṃ mahādbhutaṃ vikrīḍitaṃ kāraṇasūkarātmanaḥ
śṛṇoti gāyaty anumodate 'ñjasā vimucyate brahmavadhād api dvijāḥ
etan mahāpuṇyam alaṃ pavitraṃ dhanyaṃ yaśasyaṃ padam āyurāśiṣām
prāṇendriyāṇāṃ yudhi śauryavardhanaṃ nārāyaṇo 'nte gatir aṅga śṛṇvatām
śaunaka uvāca
mahīṃ pratiṣṭhām adhyasya saute svāyambhuvo manuḥ
kāny anvatiṣṭhad dvārāṇi mārgāyāvarajanmanām
kṣattā mahābhāgavataḥ kṛṣṇasyaikāntikaḥ suhṛt
yas tatyājāgrajaṃ kṛṣṇe sāpatyam aghavān iti
dvaipāyanād anavaro mahitve tasya dehajaḥ
sarvātmanā śritaḥ kṛṣṇaṃ tatparāṃś cāpy anuvrataḥ
kim anvapṛcchan maitreyaṃ virajās tīrthasevayā
upagamya kuśāvarta āsīnaṃ tattvavittamam
tayoḥ saṃvadatoḥ sūta pravṛttā hy amalāḥ kathāḥ
āpo gāṅgā ivāghaghnīr hareḥ pādāmbujāśrayāḥ
tā naḥ kīrtaya bhadraṃ te kīrtanyodārakarmaṇaḥ
rasajñaḥ ko nu tṛpyeta harilīlāmṛtaṃ piban
evam ugraśravāḥ pṛṣṭa ṛṣibhir naimiṣāyanaiḥ
bhagavaty arpitādhyātmas tān āha śrūyatām iti
sūta uvāca
harer dhṛtakroḍatanoḥ svamāyayā niśamya gor uddharaṇaṃ rasātalāt
līlāṃ hiraṇyākṣam avajñayā hataṃ saṃjātaharṣo munim āha bhārataḥ
vidura uvāca
prajāpatipatiḥ sṛṣṭvā prajāsarge prajāpatīn
kim ārabhata me brahman prabrūhy avyaktamārgavit
ye marīcyādayo viprā yas tu svāyambhuvo manuḥ
te vai brahmaṇa ādeśāt katham etad abhāvayan
sadvitīyāḥ kim asṛjan svatantrā uta karmasu
āhosvit saṃhatāḥ sarva idaṃ sma samakalpayan
maitreya uvāca
daivena durvitarkyeṇa pareṇānimiṣeṇa ca
jātakṣobhād bhagavato mahān āsīd guṇatrayāt
rajaḥpradhānān mahatas triliṅgo daivacoditāt
jātaḥ sasarja bhūtādir viyadādīni pañcaśaḥ
tāni caikaikaśaḥ sraṣṭum asamarthāni bhautikam
saṃhatya daivayogena haimam aṇḍam avāsṛjan
so 'śayiṣṭābdhisalile āṇḍakośo nirātmakaḥ
sāgraṃ vai varṣasāhasram anvavātsīt tam īśvaraḥ
tasya nābher abhūt padmaṃ sahasrārkorudīdhiti
sarvajīvanikāyauko yatra svayam abhūt svarāṭ
so 'nuviṣṭo bhagavatā yaḥ śete salilāśaye
lokasaṃsthāṃ yathā pūrvaṃ nirmame saṃsthayā svayā
sasarja chāyayāvidyāṃ pañcaparvāṇam agrataḥ
tāmisram andhatāmisraṃ tamo moho mahātamaḥ
visasarjātmanaḥ kāyaṃ nābhinandaṃs tamomayam
jagṛhur yakṣarakṣāṃsi rātriṃ kṣuttṛṭsamudbhavām
kṣuttṛḍbhyām upasṛṣṭās te taṃ jagdhum abhidudruvuḥ
mā rakṣatainaṃ jakṣadhvam ity ūcuḥ kṣuttṛḍarditāḥ
devas tān āha saṃvigno mā māṃ jakṣata rakṣata
aho me yakṣarakṣāṃsi prajā yūyaṃ babhūvitha
devatāḥ prabhayā yā yā dīvyan pramukhato 'sṛjat
te ahārṣur devayanto visṛṣṭāṃ tāṃ prabhām ahaḥ
devo 'devāñ jaghanataḥ sṛjati smātilolupān
ta enaṃ lolupatayā maithunāyābhipedire
tato hasan sa bhagavān asurair nirapatrapaiḥ
anvīyamānas tarasā kruddho bhītaḥ parāpatat
sa upavrajya varadaṃ prapannārtiharaṃ harim
anugrahāya bhaktānām anurūpātmadarśanam
pāhi māṃ paramātmaṃs te preṣaṇenāsṛjaṃ prajāḥ
tā imā yabhituṃ pāpā upākrāmanti māṃ prabho
tvam ekaḥ kila lokānāṃ kliṣṭānāṃ kleśanāśanaḥ
tvam ekaḥ kleśadas teṣām anāsannapadāṃ tava
so 'vadhāryāsya kārpaṇyaṃ viviktādhyātmadarśanaḥ
vimuñcātmatanuṃ ghorām ity ukto vimumoca ha
tāṃ kvaṇaccaraṇāmbhojāṃ madavihvalalocanām
anyonyaśleṣayottuṅganirantarapayodharām
sunāsāṃ sudvijāṃ snigdhahāsalīlāvalokanām
gūhantīṃ vrīḍayātmānaṃ nīlālakavarūthinīm
upalabhyāsurā dharma sarve saṃmumuhuḥ striyam
aho rūpam aho dhairyam aho asyā navaṃ vayaḥ
madhye kāmayamānānām akāmeva visarpati
vitarkayanto bahudhā tāṃ saṃdhyāṃ pramadākṛtim
abhisaṃbhāvya viśrambhāt paryapṛcchan kumedhasaḥ
kāsi kasyāsi rambhoru ko vārthas te 'tra bhāmini
rūpadraviṇapaṇyena durbhagān no vibādhase
yā vā kācit tvam abale diṣṭyā saṃdarśanaṃ tava
utsunoṣīkṣamāṇānāṃ kandukakrīḍayā manaḥ
naikatra te jayati śālini pādapadmaṃ ghnantyā muhuḥ karatalena patatpataṃgam
madhyaṃ viṣīdati bṛhatstanabhārabhītaṃ śānteva dṛṣṭir amalā suśikhāsamūhaḥ
iti sāyantanīṃ saṃdhyām asurāḥ pramadāyatīm
pralobhayantīṃ jagṛhur matvā mūḍhadhiyaḥ striyam
prahasya bhāvagambhīraṃ jighrantyātmānam ātmanā
kāntyā sasarja bhagavān gandharvāpsarasāṃ gaṇān
visasarja tanuṃ tāṃ vai jyotsnāṃ kāntimatīṃ priyām
ta eva cādaduḥ prītyā viśvāvasupurogamāḥ
sṛṣṭvā bhūtapiśācāṃś ca bhagavān ātmatandriṇā
digvāsaso muktakeśān vīkṣya cāmīlayad dṛśau
jagṛhus tadvisṛṣṭāṃ tāṃ jṛmbhaṇākhyāṃ tanuṃ prabhoḥ
nidrām indriyavikledo yayā bhūteṣu dṛśyate
yenocchiṣṭān dharṣayanti tam unmādaṃ pracakṣate
ūrjasvantaṃ manyamāna ātmānaṃ bhagavān ajaḥ
sādhyān gaṇān pitṛgaṇān parokṣeṇāsṛjat prabhuḥ
ta ātmasargaṃ taṃ kāyaṃ pitaraḥ pratipedire
sādhyebhyaś ca pitṛbhyaś ca kavayo yad vitanvate
siddhān vidyādharāṃś caiva tirodhānena so 'sṛjat
tebhyo 'dadāt tam ātmānam antardhānākhyam adbhutam
sa kiṃnarān kimpuruṣān pratyātmyenāsṛjat prabhuḥ
mānayann ātmanātmānam ātmābhāsaṃ vilokayan
te tu taj jagṛhū rūpaṃ tyaktaṃ yat parameṣṭhinā
mithunībhūya gāyantas tam evoṣasi karmabhiḥ
dehena vai bhogavatā śayāno bahucintayā
sarge 'nupacite krodhād utsasarja ha tad vapuḥ
ye 'hīyantāmutaḥ keśā ahayas te 'ṅga jajñire
sarpāḥ prasarpataḥ krūrā nāgā bhogorukaṃdharāḥ
sa ātmānaṃ manyamānaḥ kṛtakṛtyam ivātmabhūḥ
tadā manūn sasarjānte manasā lokabhāvanān
tebhyaḥ so 'sṛjat svīyaṃ puraṃ puruṣam ātmavān
tān dṛṣṭvā ye purā sṛṣṭāḥ praśaśaṃsuḥ prajāpatim
aho etaj jagatsraṣṭaḥ sukṛtaṃ bata te kṛtam
pratiṣṭhitāḥ kriyā yasmin sākam annam adāma he
tapasā vidyayā yukto yogena susamādhinā
ṛṣīn ṛṣir hṛṣīkeśaḥ sasarjābhimatāḥ prajāḥ
tebhyaś caikaikaśaḥ svasya dehasyāṃśam adād ajaḥ
yat tat samādhiyogarddhitapovidyāviraktimat
vidura uvāca
svāyambhuvasya ca manor aṃśaḥ paramasaṃmataḥ
kathyatāṃ bhagavan yatra maithunenaidhire prajāḥ
priyavratottānapādau sutau svāyambhuvasya vai
yathādharmaṃ jugupatuḥ saptadvīpavatīṃ mahīm
tasya vai duhitā brahman devahūtīti viśrutā
patnī prajāpater uktā kardamasya tvayānagha
tasyāṃ sa vai mahāyogī yuktāyāṃ yogalakṣaṇaiḥ
sasarja katidhā vīryaṃ tan me śuśrūṣave vada
rucir yo bhagavān brahman dakṣo vā brahmaṇaḥ sutaḥ
yathā sasarja bhūtāni labdhvā bhāryāṃ ca mānavīm
maitreya uvāca
prajāḥ sṛjeti bhagavān kardamo brahmaṇoditaḥ
sarasvatyāṃ tapas tepe sahasrāṇāṃ samā daśa
tataḥ samādhiyuktena kriyāyogena kardamaḥ
samprapede hariṃ bhaktyā prapannavaradāśuṣam
tāvat prasanno bhagavān puṣkarākṣaḥ kṛte yuge
darśayāmāsa taṃ kṣattaḥ śābdaṃ brahma dadhad vapuḥ
sa taṃ virajam arkābhaṃ sitapadmotpalasrajam
snigdhanīlālakavrātavaktrābjaṃ virajo 'mbaram
kirīṭinaṃ kuṇḍalinaṃ śaṅkhacakragadādharam
śvetotpalakrīḍanakaṃ manaḥsparśasmitekṣaṇam
vinyastacaraṇāmbhojam aṃsadeśe garutmataḥ
dṛṣṭvā khe 'vasthitaṃ vakṣaḥśriyaṃ kaustubhakaṃdharam
jātaharṣo 'patan mūrdhnā kṣitau labdhamanorathaḥ
gīrbhis tv abhyagṛṇāt prītisvabhāvātmā kṛtāñjaliḥ
ṛṣir uvāca
juṣṭaṃ batādyākhilasattvarāśeḥ sāṃsiddhyam akṣṇos tava darśanān naḥ
yad darśanaṃ janmabhir īḍya sadbhir āśāsate yogino rūḍhayogāḥ
ye māyayā te hatamedhasas tvatpādāravindaṃ bhavasindhupotam
upāsate kāmalavāya teṣāṃ rāsīśa kāmān niraye 'pi ye syuḥ
tathā sa cāhaṃ parivoḍhukāmaḥ samānaśīlāṃ gṛhamedhadhenum
upeyivān mūlam aśeṣamūlaṃ durāśayaḥ kāmadughāṅghripasya
prajāpates te vacasādhīśa tantyā lokaḥ kilāyaṃ kāmahato 'nubaddhaḥ
ahaṃ ca lokānugato vahāmi baliṃ ca śuklānimiṣāya tubhyam
lokāṃś ca lokānugatān paśūṃś ca hitvā śritās te caraṇātapatram
parasparaṃ tvadguṇavādasīdhupīyūṣaniryāpitadehadharmāḥ
na te 'jarākṣabhramir āyur eṣāṃ trayodaśāraṃ triśataṃ ṣaṣṭiparva
ṣaṇnemy anantacchadi yat trinābhi karālasroto jagad ācchidya dhāvat
ekaḥ svayaṃ san jagataḥ sisṛkṣayādvitīyayātmann adhiyogamāyayā
sṛjasy adaḥ pāsi punar grasiṣyase yathorṇanābhir bhagavan svaśaktibhiḥ
naitad batādhīśa padaṃ tavepsitaṃ yan māyayā nas tanuṣe bhūtasūkṣmam
anugrahāyāstv api yarhi māyayā lasattulasyā bhagavān vilakṣitaḥ
taṃ tvānubhūtyoparatakriyārthaṃ svamāyayā vartitalokatantram
namāmy abhīkṣṇaṃ namanīyapādasarojam alpīyasi kāmavarṣam
ṛṣir uvāca
ity avyalīkaṃ praṇuto 'bjanābhas tam ābabhāṣe vacasāmṛtena
suparṇapakṣopari rocamānaḥ premasmitodvīkṣaṇavibhramadbhrūḥ
śrībhagavān uvāca
viditvā tava caityaṃ me puraiva samayoji tat
yadartham ātmaniyamais tvayaivāhaṃ samarcitaḥ
na vai jātu mṛṣaiva syāt prajādhyakṣa madarhaṇam
bhavadvidheṣv atitarāṃ mayi saṃgṛbhitātmanām
prajāpatisutaḥ samrāṇ manur vikhyātamaṅgalaḥ
brahmāvartaṃ yo 'dhivasan śāsti saptārṇavāṃ mahīm
sa ceha vipra rājarṣir mahiṣyā śatarūpayā
āyāsyati didṛkṣus tvāṃ paraśvo dharmakovidaḥ
ātmajām asitāpāṅgīṃ vayaḥśīlaguṇānvitām
mṛgayantīṃ patiṃ dāsyaty anurūpāya te prabho
samāhitaṃ te hṛdayaṃ yatremān parivatsarān
sā tvāṃ brahman nṛpavadhūḥ kāmam āśu bhajiṣyati
yā ta ātmabhṛtaṃ vīryaṃ navadhā prasaviṣyati
vīrye tvadīye ṛṣaya ādhāsyanty añjasātmanaḥ
tvaṃ ca samyag anuṣṭhāya nideśaṃ ma uśattamaḥ
mayi tīrthīkṛtāśeṣakriyārtho māṃ prapatsyase
kṛtvā dayāṃ ca jīveṣu dattvā cābhayam ātmavān
mayy ātmānaṃ saha jagad drakṣyasy ātmani cāpi mām
sahāhaṃ svāṃśakalayā tvadvīryeṇa mahāmune
tava kṣetre devahūtyāṃ praṇeṣye tattvasaṃhitām
maitreya uvāca
evaṃ tam anubhāṣyātha bhagavān pratyagakṣajaḥ
jagāma bindusarasaḥ sarasvatyā pariśritāt
nirīkṣatas tasya yayāv aśeṣasiddheśvarābhiṣṭutasiddhamārgaḥ
ākarṇayan pattrarathendrapakṣair uccāritaṃ stomam udīrṇasāma
atha samprasthite śukle kardamo bhagavān ṛṣiḥ
āste sma bindusarasi taṃ kālaṃ pratipālayan
manuḥ syandanam āsthāya śātakaumbhaparicchadam
āropya svāṃ duhitaraṃ sabhāryaḥ paryaṭan mahīm
tasmin sudhanvann ahani bhagavān yat samādiśat
upāyād āśramapadaṃ muneḥ śāntavratasya tat
yasmin bhagavato netrān nyapatann aśrubindavaḥ
kṛpayā samparītasya prapanne 'rpitayā bhṛśam
tad vai bindusaro nāma sarasvatyā pariplutam
puṇyaṃ śivāmṛtajalaṃ maharṣigaṇasevitam
puṇyadrumalatājālaiḥ kūjatpuṇyamṛgadvijaiḥ
sarvartuphalapuṣpāḍhyaṃ vanarājiśriyānvitam
mattadvijagaṇair ghuṣṭaṃ mattabhramaravibhramam
mattabarhinaṭāṭopam āhvayanmattakokilam
kadambacampakāśokakarañjabakulāsanaiḥ
kundamandārakuṭajaiś cūtapotair alaṃkṛtam
kāraṇḍavaiḥ plavair haṃsaiḥ kurarair jalakukkuṭaiḥ
sārasaiś cakravākaiś ca cakorair valgu kūjitam
tathaiva hariṇaiḥ kroḍaiḥ śvāvidgavayakuñjaraiḥ
gopucchair haribhir markair nakulair nābhibhir vṛtam
praviśya tat tīrthavaram ādirājaḥ sahātmajaḥ
dadarśa munim āsīnaṃ tasmin hutahutāśanam
vidyotamānaṃ vapuṣā tapasy ugrayujā ciram
nātikṣāmaṃ bhagavataḥ snigdhāpāṅgāvalokanāt
tadvyāhṛtāmṛtakalāpīyūṣaśravaṇena ca
prāṃśuṃ padmapalāśākṣaṃ jaṭilaṃ cīravāsasam
upasaṃśritya malinaṃ yathārhaṇam asaṃskṛtam
athoṭajam upāyātaṃ nṛdevaṃ praṇataṃ puraḥ
saparyayā paryagṛhṇāt pratinandyānurūpayā
gṛhītārhaṇam āsīnaṃ saṃyataṃ prīṇayan muniḥ
smaran bhagavadādeśam ity āha ślakṣṇayā girā
nūnaṃ caṅkramaṇaṃ deva satāṃ saṃrakṣaṇāya te
vadhāya cāsatāṃ yas tvaṃ hareḥ śaktir hi pālinī
yo 'rkendvagnīndravāyūnāṃ yamadharmapracetasām
rūpāṇi sthāna ādhatse tasmai śuklāya te namaḥ
na yadā ratham āsthāya jaitraṃ maṇigaṇārpitam
visphūrjaccaṇḍakodaṇḍo rathena trāsayann aghān
svasainyacaraṇakṣuṇṇaṃ vepayan maṇḍalaṃ bhuvaḥ
vikarṣan bṛhatīṃ senāṃ paryaṭasy aṃśumān iva
tadaiva setavaḥ sarve varṇāśramanibandhanāḥ
bhagavadracitā rājan bhidyeran bata dasyubhiḥ
adharmaś ca samedheta lolupair vyaṅkuśair nṛbhiḥ
śayāne tvayi loko 'yaṃ dasyugrasto vinaṅkṣyati
athāpi pṛcche tvāṃ vīra yadarthaṃ tvam ihāgataḥ
tad vayaṃ nirvyalīkena pratipadyāmahe hṛdā
maitreya uvāca
evam āviṣkṛtāśeṣaguṇakarmodayo munim
savrīḍa iva taṃ samrāḍ upāratam uvāca ha
manur uvāca
brahmāsṛjat svamukhato yuṣmān ātmaparīpsayā
chandomayas tapovidyāyogayuktān alampaṭān
tattrāṇāyāsṛjac cāsmān doḥsahasrāt sahasrapāt
hṛdayaṃ tasya hi brahma kṣatram aṅgaṃ pracakṣate
ato hy anyonyam ātmānaṃ brahma kṣatraṃ ca rakṣataḥ
rakṣati smāvyayo devaḥ sa yaḥ sadasadātmakaḥ
tava saṃdarśanād eva chinnā me sarvasaṃśayāḥ
yat svayaṃ bhagavān prītyā dharmam āha rirakṣiṣoḥ
diṣṭyā me bhagavān dṛṣṭo durdarśo yo 'kṛtātmanām
diṣṭyā pādarajaḥ spṛṣṭaṃ śīrṣṇā me bhavataḥ śivam
diṣṭyā tvayānuśiṣṭo 'haṃ kṛtaś cānugraho mahān
apāvṛtaiḥ karṇarandhrair juṣṭā diṣṭyośatīr giraḥ
sa bhavān duhitṛsnehaparikliṣṭātmano mama
śrotum arhasi dīnasya śrāvitaṃ kṛpayā mune
priyavratottānapadoḥ svaseyaṃ duhitā mama
anvicchati patiṃ yuktaṃ vayaḥśīlaguṇādibhiḥ
yadā tu bhavataḥ śīlaśrutarūpavayoguṇān
aśṛṇon nāradād eṣā tvayy āsīt kṛtaniścayā
tat pratīccha dvijāgryemāṃ śraddhayopahṛtāṃ mayā
sarvātmanānurūpāṃ te gṛhamedhiṣu karmasu
udyatasya hi kāmasya prativādo na śasyate
api nirmuktasaṅgasya kāmaraktasya kiṃ punaḥ
ya udyatam anādṛtya kīnāśam abhiyācate
kṣīyate tadyaśaḥ sphītaṃ mānaś cāvajñayā hataḥ
ahaṃ tvāśṛṇavaṃ vidvan vivāhārthaṃ samudyatam
atas tvam upakurvāṇaḥ prattāṃ pratigṛhāṇa me
ṛṣir uvāca
bāḍham udvoḍhukāmo 'ham aprattā ca tavātmajā
āvayor anurūpo 'sāv ādyo vaivāhiko vidhiḥ
kāmaḥ sa bhūyān naradeva te 'syāḥ putryāḥ samāmnāyavidhau pratītaḥ
ka eva te tanayāṃ nādriyeta svayaiva kāntyā kṣipatīm iva śriyam
yāṃ harmyapṛṣṭhe kvaṇadaṅghriśobhāṃ vikrīḍatīṃ kandukavihvalākṣīm
viśvāvasur nyapatat svād vimānād vilokya sammohavimūḍhacetāḥ
tāṃ prārthayantīṃ lalanālalāmam asevitaśrīcaraṇair adṛṣṭām
vatsāṃ manor uccapadaḥ svasāraṃ ko nānumanyeta budho 'bhiyātām
ato bhajiṣye samayena sādhvīṃ yāvat tejo bibhṛyād ātmano me
ato dharmān pāramahaṃsyamukhyān śuklaproktān bahu manye 'vihiṃsrān
yato 'bhavad viśvam idaṃ vicitraṃ saṃsthāsyate yatra ca vāvatiṣṭhate
prajāpatīnāṃ patir eṣa mahyaṃ paraṃ pramāṇaṃ bhagavān anantaḥ
maitreya uvāca
sa ugradhanvann iyad evābabhāṣe āsīc ca tūṣṇīm aravindanābham
dhiyopagṛhṇan smitaśobhitena mukhena ceto lulubhe devahūtyāḥ
so 'nu jñātvā vyavasitaṃ mahiṣyā duhituḥ sphuṭam
tasmai guṇagaṇāḍhyāya dadau tulyāṃ praharṣitaḥ
śatarūpā mahārājñī pāribarhān mahādhanān
dampatyoḥ paryadāt prītyā bhūṣāvāsaḥ paricchadān
prattāṃ duhitaraṃ samrāṭ sadṛkṣāya gatavyathaḥ
upaguhya ca bāhubhyām autkaṇṭhyonmathitāśayaḥ
aśaknuvaṃs tadvirahaṃ muñcan bāṣpakalāṃ muhuḥ
āsiñcad amba vatseti netrodair duhituḥ śikhāḥ
āmantrya taṃ munivaram anujñātaḥ sahānugaḥ
pratasthe ratham āruhya sabhāryaḥ svapuraṃ nṛpaḥ
ubhayor ṛṣikulyāyāḥ sarasvatyāḥ surodhasoḥ
ṛṣīṇām upaśāntānāṃ paśyann āśramasampadaḥ
tam āyāntam abhipretya brahmāvartāt prajāḥ patim
gītasaṃstutivāditraiḥ pratyudīyuḥ praharṣitāḥ
barhiṣmatī nāma purī sarvasampatsamanvitā
nyapatan yatra romāṇi yajñasyāṅgaṃ vidhunvataḥ
kuśāḥ kāśās ta evāsan śaśvaddharitavarcasaḥ
ṛṣayo yaiḥ parābhāvya yajñaghnān yajñam ījire
kuśakāśamayaṃ barhir āstīrya bhagavān manuḥ
ayajad yajñapuruṣaṃ labdhā sthānaṃ yato bhuvam
barhiṣmatīṃ nāma vibhur yāṃ nirviśya samāvasat
tasyāṃ praviṣṭo bhavanaṃ tāpatrayavināśanam
sabhāryaḥ saprajaḥ kāmān bubhuje 'nyāvirodhataḥ
saṃgīyamānasatkīrtiḥ śastrībhiḥ suragāyakaiḥ
pratyūṣeṣv anubaddhena hṛdā śṛṇvan hareḥ kathāḥ
niṣṇātaṃ yogamāyāsu muniṃ svāyambhuvaṃ manum
yad ābhraṃśayituṃ bhogā na śekur bhagavatparam
ayātayāmās tasyāsan yāmāḥ svāntarayāpanāḥ
śṛṇvato dhyāyato viṣṇoḥ kurvato bruvataḥ kathāḥ
sa evaṃ svāntaraṃ ninye yugānām ekasaptatim
vāsudevaprasaṅgena paribhūtagatitrayaḥ
śārīrā mānasā divyā vaiyāse ye ca mānuṣāḥ
bhautikāś ca kathaṃ kleśā bādhante harisaṃśrayam
yaḥ pṛṣṭo munibhiḥ prāha dharmān nānāvidhān śubhān
nṛṇāṃ varṇāśramāṇāṃ ca sarvabhūtahitaḥ sadā
etat ta ādirājasya manoś caritam adbhutam
varṇitaṃ varṇanīyasya tadapatyodayaṃ śṛṇu
maitreya uvāca
pitṛbhyāṃ prasthite sādhvī patim iṅgitakovidā
nityaṃ paryacarat prītyā bhavānīva bhavaṃ prabhum
viśrambheṇātmaśaucena gauraveṇa damena ca
śuśrūṣayā sauhṛdena vācā madhurayā ca bhoḥ
visṛjya kāmaṃ dambhaṃ ca dveṣaṃ lobham aghaṃ madam
apramattodyatā nityaṃ tejīyāṃsam atoṣayat
sa vai devarṣivaryas tāṃ mānavīṃ samanuvratām
daivād garīyasaḥ patyur āśāsānāṃ mahāśiṣaḥ
kālena bhūyasā kṣāmāṃ karśitāṃ vratacaryayā
premagadgadayā vācā pīḍitaḥ kṛpayābravīt
kardama uvāca
tuṣṭo 'ham adya tava mānavi mānadāyāḥ śuśrūṣayā paramayā parayā ca bhaktyā
yo dehinām ayam atīva suhṛt sa deho nāvekṣitaḥ samucitaḥ kṣapituṃ madarthe
ye me svadharmaniratasya tapaḥsamādhividyātmayogavijitā bhagavatprasādāḥ
tān eva te madanusevanayāvaruddhān dṛṣṭiṃ prapaśya vitarāmy abhayān aśokān
anye punar bhagavato bhruva udvijṛmbhavibhraṃśitārtharacanāḥ kim urukramasya
siddhāsi bhuṅkṣva vibhavān nijadharmadohān divyān narair duradhigān nṛpavikriyābhiḥ
evaṃ bruvāṇam abalākhilayogamāyāvidyāvicakṣaṇam avekṣya gatādhir āsīt
sampraśrayapraṇayavihvalayā gireṣad vrīḍāvalokavilasaddhasitānanāha
devahūtir uvāca
rāddhaṃ bata dvijavṛṣaitad amoghayogamāyādhipe tvayi vibho tad avaimi bhartaḥ
yas te 'bhyadhāyi samayaḥ sakṛd aṅgasaṅgo bhūyād garīyasi guṇaḥ prasavaḥ satīnām
tatretikṛtyam upaśikṣa yathopadeśaṃ yenaiṣa me karśito 'tiriraṃsayātmā
sidhyeta te kṛtamanobhavadharṣitāyā dīnas tad īśa bhavanaṃ sadṛśaṃ vicakṣva
maitreya uvāca
priyāyāḥ priyam anvicchan kardamo yogam āsthitaḥ
vimānaṃ kāmagaṃ kṣattas tarhy evāviracīkarat
sarvakāmadughaṃ divyaṃ sarvaratnasamanvitam
sarvarddhyupacayodarkaṃ maṇistambhair upaskṛtam
divyopakaraṇopetaṃ sarvakālasukhāvaham
paṭṭikābhiḥ patākābhir vicitrābhir alaṃkṛtam
sragbhir vicitramālyābhir mañjuśiñjatṣaḍaṅghribhiḥ
dukūlakṣaumakauśeyair nānāvastrair virājitam
upary upari vinyastanilayeṣu pṛthak pṛthak
kṣiptaiḥ kaśipubhiḥ kāntaṃ paryaṅkavyajanāsanaiḥ
tatra tatra vinikṣiptanānāśilpopaśobhitam
mahāmarakatasthalyā juṣṭaṃ vidrumavedibhiḥ
dvāḥsu vidrumadehalyā bhātaṃ vajrakapāṭavat
śikhareṣv indranīleṣu hemakumbhair adhiśritam
cakṣuṣmat padmarāgāgryair vajrabhittiṣu nirmitaiḥ
juṣṭaṃ vicitravaitānair mahārhair hematoraṇaiḥ
haṃsapārāvatavrātais tatra tatra nikūjitam
kṛtrimān manyamānaiḥ svān adhiruhyādhiruhya ca
vihārasthānaviśrāmasaṃveśaprāṅgaṇājiraiḥ
yathopajoṣaṃ racitair vismāpanam ivātmanaḥ
īdṛg gṛhaṃ tat paśyantīṃ nātiprītena cetasā
sarvabhūtāśayābhijñaḥ prāvocat kardamaḥ svayam
nimajyāsmin hrade bhīru vimānam idam āruha
idaṃ śuklakṛtaṃ tīrtham āśiṣāṃ yāpakaṃ nṛṇām
sā tad bhartuḥ samādāya vacaḥ kuvalayekṣaṇā
sarajaṃ bibhratī vāso veṇībhūtāṃś ca mūrdhajān
aṅgaṃ ca malapaṅkena saṃchannaṃ śabalastanam
āviveśa sarasvatyāḥ saraḥ śivajalāśayam
sāntaḥ sarasi veśmasthāḥ śatāni daśa kanyakāḥ
sarvāḥ kiśoravayaso dadarśotpalagandhayaḥ
tāṃ dṛṣṭvā sahasotthāya procuḥ prāñjalayaḥ striyaḥ
vayaṃ karmakarīs tubhyaṃ śādhi naḥ karavāma kim
snānena tāṃ mahārheṇa snāpayitvā manasvinīm
dukūle nirmale nūtane dadur asyai ca mānadāḥ
bhūṣaṇāni parārdhyāni varīyāṃsi dyumanti ca
annaṃ sarvaguṇopetaṃ pānaṃ caivāmṛtāsavam
athādarśe svam ātmānaṃ sragviṇaṃ virajāmbaram
virajaṃ kṛtasvastyayanaṃ kanyābhir bahumānitam
snātaṃ kṛtaśiraḥsnānaṃ sarvābharaṇabhūṣitam
niṣkagrīvaṃ valayinaṃ kūjatkāñcananūpuram
śroṇyor adhyastayā kāñcyā kāñcanyā bahuratnayā
hāreṇa ca mahārheṇa rucakena ca bhūṣitam
sudatā subhruvā ślakṣṇasnigdhāpāṅgena cakṣuṣā
padmakośaspṛdhā nīlair alakaiś ca lasanmukham
yadā sasmāra ṛṣabham ṛṣīṇāṃ dayitaṃ patim
tatra cāste saha strībhir yatrāste sa prajāpatiḥ
bhartuḥ purastād ātmānaṃ strīsahasravṛtaṃ tadā
niśāmya tadyogagatiṃ saṃśayaṃ pratyapadyata
sa tāṃ kṛtamalasnānāṃ vibhrājantīm apūrvavat
ātmano bibhratīṃ rūpaṃ saṃvītarucirastanīm
vidyādharīsahasreṇa sevyamānāṃ suvāsasam
jātabhāvo vimānaṃ tad ārohayad amitrahan
tasminn aluptamahimā priyayānurakto vidyādharībhir upacīrṇavapur vimāne
babhrāja utkacakumudgaṇavān apīcyas tārābhir āvṛta ivoḍupatir nabhaḥsthaḥ
tenāṣṭalokapavihārakulācalendradroṇīṣv anaṅgasakhamārutasaubhagāsu
siddhair nuto dyudhunipātaśivasvanāsu reme ciraṃ dhanadavallalanāvarūthī
vaiśrambhake suravane nandane puṣpabhadrake
mānase caitrarathye ca sa reme rāmayā rataḥ
bhrājiṣṇunā vimānena kāmagena mahīyasā
vaimānikān atyaśeta caral lokān yathānilaḥ
kiṃ durāpādanaṃ teṣāṃ puṃsām uddāmacetasām
yair āśritas tīrthapadaś caraṇo vyasanātyayaḥ
prekṣayitvā bhuvo golaṃ patnyai yāvān svasaṃsthayā
bahvāścaryaṃ mahāyogī svāśramāya nyavartata
vibhajya navadhātmānaṃ mānavīṃ suratotsukām
rāmāṃ niramayan reme varṣapūgān muhūrtavat
tasmin vimāna utkṛṣṭāṃ śayyāṃ ratikarīṃ śritā
na cābudhyata taṃ kālaṃ patyāpīcyena saṃgatā
evaṃ yogānubhāvena dampatyor ramamāṇayoḥ
śataṃ vyatīyuḥ śaradaḥ kāmalālasayor manāk
tasyām ādhatta retas tāṃ bhāvayann ātmanātmavit
nodhā vidhāya rūpaṃ svaṃ sarvasaṃkalpavid vibhuḥ
ataḥ sā suṣuve sadyo devahūtiḥ striyaḥ prajāḥ
sarvās tāś cārusarvāṅgyo lohitotpalagandhayaḥ
patiṃ sā pravrajiṣyantaṃ tadālakṣyośatī bahiḥ
smayamānā viklavena hṛdayena vidūyatā
likhanty adhomukhī bhūmiṃ padā nakhamaṇiśriyā
uvāca lalitāṃ vācaṃ nirudhyāśrukalāṃ śanaiḥ
devahūtir uvāca
sarvaṃ tad bhagavān mahyam upovāha pratiśrutam
athāpi me prapannāyā abhayaṃ dātum arhasi
brahman duhitṛbhis tubhyaṃ vimṛgyāḥ patayaḥ samāḥ
kaścit syān me viśokāya tvayi pravrajite vanam
etāvatālaṃ kālena vyatikrāntena me prabho
indriyārthaprasaṅgena parityaktaparātmanaḥ
indriyārtheṣu sajantyā prasaṅgas tvayi me kṛtaḥ
ajānantyā paraṃ bhāvaṃ tathāpy astv abhayāya me
saṅgo yaḥ saṃsṛter hetur asatsu vihito 'dhiyā
sa eva sādhuṣu kṛto niḥsaṅgatvāya kalpate
neha yat karma dharmāya na virāgāya kalpate
na tīrthapadasevāyai jīvann api mṛto hi saḥ
sāhaṃ bhagavato nūnaṃ vañcitā māyayā dṛḍham
yat tvāṃ vimuktidaṃ prāpya na mumukṣeya bandhanāt
maitreya uvāca
nirvedavādinīm evaṃ manor duhitaraṃ muniḥ
dayāluḥ śālinīm āha śuklābhivyāhṛtaṃ smaran
ṛṣir uvāca
mā khido rājaputrīttham ātmānaṃ praty anindite
bhagavāṃs te 'kṣaro garbham adūrāt samprapatsyate
dhṛtavratāsi bhadraṃ te damena niyamena ca
tapodraviṇadānaiś ca śraddhayā ceśvaraṃ bhaja
sa tvayārādhitaḥ śuklo vitanvan māmakaṃ yaśaḥ
chettā te hṛdayagranthim audaryo brahmabhāvanaḥ
maitreya uvāca
devahūty api saṃdeśaṃ gauraveṇa prajāpateḥ
samyak śraddhāya puruṣaṃ kūṭastham abhajad gurum
tasyāṃ bahutithe kāle bhagavān madhusūdanaḥ
kārdamaṃ vīryam āpanno jajñe 'gnir iva dāruṇi
avādayaṃs tadā vyomni vāditrāṇi ghanāghanāḥ
gāyanti taṃ sma gandharvā nṛtyanty apsaraso mudā
petuḥ sumanaso divyāḥ khecarair apavarjitāḥ
praseduś ca diśaḥ sarvā ambhāṃsi ca manāṃsi ca
tat kardamāśramapadaṃ sarasvatyā pariśritam
svayambhūḥ sākam ṛṣibhir marīcyādibhir abhyayāt
bhagavantaṃ paraṃ brahma sattvenāṃśena śatruhan
tattvasaṃkhyānavijñaptyai jātaṃ vidvān ajaḥ svarāṭ
sa bhājayan viśuddhena cetasā taccikīrṣitam
prahṛṣyamāṇair asubhiḥ kardamaṃ cedam abhyadhāt
brahmovāca
tvayā me 'pacitis tāta kalpitā nirvyalīkataḥ
yan me saṃjagṛhe vākyaṃ bhavān mānada mānayan
etāvaty eva śuśrūṣā kāryā pitari putrakaiḥ
bāḍham ity anumanyeta gauraveṇa guror vacaḥ
imā duhitaraḥ satyas tava vatsa sumadhyamāḥ
sargam etaṃ prabhāvaiḥ svair bṛṃhayiṣyanty anekadhā
atas tvam ṛṣimukhyebhyo yathāśīlaṃ yathāruci
ātmajāḥ paridehy adya vistṛṇīhi yaśo bhuvi
vedāham ādyaṃ puruṣam avatīrṇaṃ svamāyayā
bhūtānāṃ śevadhiṃ dehaṃ bibhrāṇaṃ kapilaṃ mune
jñānavijñānayogena karmaṇām uddharan jaṭāḥ
hiraṇyakeśaḥ padmākṣaḥ padmamudrāpadāmbujaḥ
eṣa mānavi te garbhaṃ praviṣṭaḥ kaiṭabhārdanaḥ
avidyāsaṃśayagranthiṃ chittvā gāṃ vicariṣyati
ayaṃ siddhagaṇādhīśaḥ sāṃkhyācāryaiḥ susaṃmataḥ
loke kapila ity ākhyāṃ gantā te kīrtivardhanaḥ
maitreya uvāca
tāv āśvāsya jagatsraṣṭā kumāraiḥ sahanāradaḥ
haṃso haṃsena yānena tridhāmaparamaṃ yayau
gate śatadhṛtau kṣattaḥ kardamas tena coditaḥ
yathoditaṃ svaduhituḥ prādād viśvasṛjāṃ tataḥ
marīcaye kalāṃ prādād anasūyām athātraye
śraddhām aṅgirase 'yacchat pulastyāya havirbhuvam
pulahāya gatiṃ yuktāṃ kratave ca kriyāṃ satīm
khyātiṃ ca bhṛgave 'yacchad vasiṣṭhāyāpy arundhatīm
atharvaṇe 'dadāc chāntiṃ yayā yajño vitanyate
viprarṣabhān kṛtodvāhān sadārān samalālayat
tatas ta ṛṣayaḥ kṣattaḥ kṛtadārā nimantrya tam
prātiṣṭhan nandim āpannāḥ svaṃ svam āśramamaṇḍalam
sa cāvatīrṇaṃ triyugam ājñāya vibudharṣabham
vivikta upasaṃgamya praṇamya samabhāṣata
aho pāpacyamānānāṃ niraye svair amaṅgalaiḥ
kālena bhūyasā nūnaṃ prasīdantīha devatāḥ
bahujanmavipakvena samyagyogasamādhinā
draṣṭuṃ yatante yatayaḥ śūnyāgāreṣu yatpadam
sa eva bhagavān adya helanaṃ na gaṇayya naḥ
gṛheṣu jāto grāmyāṇāṃ yaḥ svānāṃ pakṣapoṣaṇaḥ
svīyaṃ vākyam ṛtaṃ kartum avatīrṇo 'si me gṛhe
cikīrṣur bhagavān jñānaṃ bhaktānāṃ mānavardhanaḥ
tāny eva te 'bhirūpāṇi rūpāṇi bhagavaṃs tava
yāni yāni ca rocante svajanānām arūpiṇaḥ
tvāṃ sūribhis tattvabubhutsayāddhā sadābhivādārhaṇapādapīṭham
aiśvaryavairāgyayaśo'vabodhavīryaśriyā pūrtam ahaṃ prapadye
paraṃ pradhānaṃ puruṣaṃ mahāntaṃ kālaṃ kaviṃ trivṛtaṃ lokapālam
ātmānubhūtyānugataprapañcaṃ svacchandaśaktiṃ kapilaṃ prapadye
a smābhipṛcche 'dya patiṃ prajānāṃ tvayāvatīrṇarṇa utāptakāmaḥ
parivrajatpadavīm āsthito 'haṃ cariṣye tvāṃ hṛdi yuñjan viśokaḥ
śrībhagavān uvāca
mayā proktaṃ hi lokasya pramāṇaṃ satyalaukike
athājani mayā tubhyaṃ yad avocam ṛtaṃ mune
etan me janma loke 'smin mumukṣūṇāṃ durāśayāt
prasaṃkhyānāya tattvānāṃ sammatāyātmadarśane
eṣa ātmapatho 'vyakto naṣṭaḥ kālena bhūyasā
taṃ pravartayituṃ deham imaṃ viddhi mayā bhṛtam
gaccha kāmaṃ mayāpṛṣṭo mayi saṃnyastakarmaṇā
jitvā sudurjayaṃ mṛtyum amṛtatvāya māṃ bhaja
mām ātmānaṃ svayaṃjyotiḥ sarvabhūtaguhāśayam
ātmany evātmanā vīkṣya viśoko 'bhayam ṛcchasi
mātra ādhyātmikīṃ vidyāṃ śamanīṃ sarvakarmaṇām
vitariṣye yayā cāsau bhayaṃ cātitariṣyati
maitreya uvāca
evaṃ samuditas tena kapilena prajāpatiḥ
dakṣiṇīkṛtya taṃ prīto vanam eva jagāma ha
vrataṃ sa āsthito maunam ātmaikaśaraṇo muniḥ
niḥsaṅgo vyacarat kṣoṇīm anagnir aniketanaḥ
mano brahmaṇi yuñjāno yat tat sadasataḥ param
guṇāvabhāse viguṇa ekabhaktyānubhāvite
nirahaṃkṛtir nirmamaś ca nirdvaṃdvaḥ samadṛk svadṛk
pratyakpraśāntadhīr dhīraḥ praśāntormir ivodadhiḥ
vāsudeve bhagavati sarvajñe pratyagātmani
pareṇa bhaktibhāvena labdhātmā muktabandhanaḥ
ātmānaṃ sarvabhūteṣu bhagavantam avasthitam
apaśyat sarvabhūtāni bhagavaty api cātmani
icchādveṣavihīnena sarvatra samacetasā
bhagavadbhaktiyuktena prāptā bhāgavatī gatiḥ
śaunaka uvāca
kapilas tattvasaṃkhyātā bhagavān ātmamāyayā
jātaḥ svayam ajaḥ sākṣād ātmaprajñaptaye nṛṇām
na hy asya varṣmaṇaḥ puṃsāṃ varimṇaḥ sarvayoginām
viśrutau śrutadevasya bhūri tṛpyanti me 'savaḥ
yad yad vidhatte bhagavān svacchandātmātmamāyayā
tāni me śraddadhānasya kīrtanyāny anukīrtaya
sūta uvāca
dvaipāyanasakhas tv evaṃ maitreyo bhagavāṃs tathā
prāhedaṃ viduraṃ prīta ānvīkṣikyāṃ pracoditaḥ
maitreya uvāca
pitari prasthite 'raṇyaṃ mātuḥ priyacikīrṣayā
tasmin bindusare 'vātsīd bhagavān kapilaḥ kila
tam āsīnam akarmāṇaṃ tattvamārgāgradarśanam
svasutaṃ devahūty āha dhātuḥ saṃsmaratī vacaḥ
devahūtir uvāca
nirviṇṇā nitarāṃ bhūmann asadindriyatarṣaṇāt
yena saṃbhāvyamānena prapannāndhaṃ tamaḥ prabho
tasya tvaṃ tamaso 'ndhasya duṣpārasyādya pāragam
saccakṣur janmanām ante labdhaṃ me tvadanugrahāt
ya ādyo bhagavān puṃsām īśvaro vai bhavān kila
lokasya tamasāndhasya cakṣuḥ sūrya ivoditaḥ
atha me deva sammoham apākraṣṭuṃ tvam arhasi
yo 'vagraho 'haṃ mametīty etasmin yojitas tvayā
taṃ tvā gatāhaṃ śaraṇaṃ śaraṇyaṃ svabhṛtyasaṃsārataroḥ kuṭhāram
jijñāsayāhaṃ prakṛteḥ pūruṣasya namāmi saddharmavidāṃ variṣṭham
maitreya uvāca
iti svamātur niravadyam īpsitaṃ niśamya puṃsām apavargavardhanam
dhiyābhinandyātmavatāṃ satāṃ gatir babhāṣa īṣatsmitaśobhitānanaḥ
śrībhagavān uvāca
yoga ādhyātmikaḥ puṃsāṃ mato niḥśreyasāya me
atyantoparatir yatra duḥkhasya ca sukhasya ca
tam imaṃ te pravakṣyāmi yam avocaṃ purānaghe
ṛṣīṇāṃ śrotukāmānāṃ yogaṃ sarvāṅganipuṇam
cetaḥ khalv asya bandhāya muktaye cātmano matam
guṇeṣu saktaṃ bandhāya rataṃ vā puṃsi muktaye
ahaṃ mamābhimānotthaiḥ kāmalobhādibhir malaiḥ
vītaṃ yadā manaḥ śuddham aduḥkham asukhaṃ samam
tadā puruṣa ātmānaṃ kevalaṃ prakṛteḥ param
nirantaraṃ svayaṃjyotir aṇimānam akhaṇḍitam
jñānavairāgyayuktena bhaktiyuktena cātmanā
paripaśyaty udāsīnaṃ prakṛtiṃ ca hataujasam
na yujyamānayā bhaktyā bhagavaty akhilātmani
sadṛśo 'sti śivaḥ panthā yogināṃ brahmasiddhaye
prasaṅgam ajaraṃ pāśam ātmanaḥ kavayo viduḥ
sa eva sādhuṣu kṛto mokṣadvāram apāvṛtam
titikṣavaḥ kāruṇikāḥ suhṛdaḥ sarvadehinām
ajātaśatravaḥ śāntāḥ sādhavaḥ sādhubhūṣaṇāḥ
mayy ananyena bhāvena bhaktiṃ kurvanti ye dṛḍhām
matkṛte tyaktakarmāṇas tyaktasvajanabāndhavāḥ
madāśrayāḥ kathā mṛṣṭāḥ śṛṇvanti kathayanti ca
tapanti vividhās tāpā naitān madgatacetasaḥ
ta ete sādhavaḥ sādhvi sarvasaṅgavivarjitāḥ
saṅgas teṣv atha te prārthyaḥ saṅgadoṣaharā hi te
satāṃ prasaṅgān mama vīryasaṃvido bhavanti hṛtkarṇarasāyanāḥ kathāḥ
tajjoṣaṇād āśv apavargavartmani śraddhā ratir bhaktir anukramiṣyati
bhaktyā pumān jātavirāga aindriyād dṛṣṭaśrutān madracanānucintayā
cittasya yatto grahaṇe yogayukto yatiṣyate ṛjubhir yogamārgaiḥ
asevayāyaṃ prakṛter guṇānāṃ jñānena vairāgyavijṛmbhitena
yogena mayy arpitayā ca bhaktyā māṃ pratyagātmānam ihāvarundhe
devahūtir uvāca
kācit tvayy ucitā bhaktiḥ kīdṛśī mama gocarā
yayā padaṃ te nirvāṇam añjasānvāśnavā aham
yo yogo bhagavadbāṇo nirvāṇātmaṃs tvayoditaḥ
kīdṛśaḥ kati cāṅgāni yatas tattvāvabodhanam
tad etan me vijānīhi yathāhaṃ mandadhīr hare
sukhaṃ budhyeya durbodhaṃ yoṣā bhavadanugrahāt
maitreya uvāca
viditvārthaṃ kapilo mātur itthaṃ jātasneho yatra tanvābhijātaḥ
tattvāmnāyaṃ yat pravadanti sāṃkhyaṃ provāca vai bhaktivitānayogam
śrībhagavān uvāca
devānāṃ guṇaliṅgānām ānuśravikakarmaṇām
sattva evaikamanaso vṛttiḥ svābhāvikī tu yā
animittā bhāgavatī bhaktiḥ siddher garīyasī
jarayaty āśu yā kośaṃ nigīrṇam analo yathā
naikātmatāṃ me spṛhayanti kecin matpādasevābhiratā madīhāḥ
ye 'nyonyato bhāgavatāḥ prasajya sabhājayante mama pauruṣāṇi
paśyanti te me rucirāṇy amba santaḥ prasannavaktrāruṇalocanāni
rūpāṇi divyāni varapradāni sākaṃ vācaṃ spṛhaṇīyāṃ vadanti
tair darśanīyāvayavair udāravilāsahāsekṣitavāmasūktaiḥ
hṛtātmano hṛtaprāṇāṃś ca bhaktir anicchato me gatim aṇvīṃ prayuṅkte
atho vibhūtiṃ mama māyāvinas tām aiśvaryam aṣṭāṅgam anupravṛttam
śriyaṃ bhāgavatīṃ vāspṛhayanti bhadrāṃ parasya me te 'śnuvate tu loke
na karhicin matparāḥ śāntarūpe naṅkṣyanti no me 'nimiṣo leḍhi hetiḥ
yeṣām ahaṃ priya ātmā sutaś ca sakhā guruḥ suhṛdo daivam iṣṭam
imaṃ lokaṃ tathaivāmum ātmānam ubhayāyinam
ātmānam anu ye ceha ye rāyaḥ paśavo gṛhāḥ
visṛjya sarvān anyāṃś ca mām evaṃ viśvatomukham
bhajanty ananyayā bhaktyā tān mṛtyor atipāraye
nānyatra mad bhagavataḥ pradhānapuruṣeśvarāt
ātmanaḥ sarvabhūtānāṃ bhayaṃ tīvraṃ nivartate
madbhayād vāti vāto 'yaṃ sūryas tapati madbhayāt
varṣatīndro dahaty agnir mṛtyuś carati madbhayāt
jñānavairāgyayuktena bhaktiyogena yoginaḥ
kṣemāya pādamūlaṃ me praviśanty akutobhayam
etāvān eva loke 'smin puṃsāṃ niḥśreyasodayaḥ
tīvreṇa bhaktiyogena mano mayy arpitaṃ sthiram
śrībhagavān uvāca
atha te sampravakṣyāmi tattvānāṃ lakṣaṇaṃ pṛthak
yad viditvā vimucyeta puruṣaḥ prākṛtair guṇaiḥ
jñānaṃ niḥśreyasārthāya puruṣasyātmadarśanam
yad āhur varṇaye tat te hṛdayagranthibhedanam
anādir ātmā puruṣo nirguṇaḥ prakṛteḥ paraḥ
pratyagdhāmā svayaṃjyotir viśvaṃ yena samanvitam
sa eṣa prakṛtiṃ sūkṣmāṃ daivīṃ guṇamayīṃ vibhuḥ
yadṛcchayaivopagatām abhyapadyata līlayā
guṇair vicitrāḥ sṛjatīṃ sarūpāḥ prakṛtiṃ prajāḥ
vilokya mumuhe sadyaḥ sa iha jñānagūhayā
evaṃ parābhidhyānena kartṛtvaṃ prakṛteḥ pumān
karmasu kriyamāṇeṣu guṇair ātmani manyate
tad asya saṃsṛtir bandhaḥ pāratantryaṃ ca tatkṛtam
bhavaty akartur īśasya sākṣiṇo nirvṛtātmanaḥ
kāryakāraṇakartṛtve kāraṇaṃ prakṛtiṃ viduḥ
bhoktṛtve sukhaduḥkhānāṃ puruṣaṃ prakṛteḥ param
devahūtir uvāca
prakṛteḥ puruṣasyāpi lakṣaṇaṃ puruṣottama
brūhi kāraṇayor asya sadasac ca yadātmakam
śrībhagavān uvāca
yat tat triguṇam avyaktaṃ nityaṃ sadasadātmakam
pradhānaṃ prakṛtiṃ prāhur aviśeṣaṃ viśeṣavat
pañcabhiḥ pañcabhir brahma caturbhir daśabhis tathā
etac caturviṃśatikaṃ gaṇaṃ prādhānikaṃ viduḥ
mahābhūtāni pañcaiva bhūr āpo 'gnir marun nabhaḥ
tanmātrāṇi ca tāvanti gandhādīni matāni me
indriyāṇi daśa śrotraṃ tvag dṛg rasananāsikāḥ
vāk karau caraṇau meḍhraṃ pāyur daśama ucyate
mano buddhir ahaṃkāraś cittam ity antarātmakam
caturdhā lakṣyate bhedo vṛttyā lakṣaṇarūpayā
etāvān eva saṃkhyāto brahmaṇaḥ saguṇasya ha
saṃniveśo mayā prokto yaḥ kālaḥ pañcaviṃśakaḥ
prabhāvaṃ pauruṣaṃ prāhuḥ kālam eke yato bhayam
ahaṃkāravimūḍhasya kartuḥ prakṛtim īyuṣaḥ
prakṛter guṇasāmyasya nirviśeṣasya mānavi
ceṣṭā yataḥ sa bhagavān kāla ity upalakṣitaḥ
antaḥ puruṣarūpeṇa kālarūpeṇa yo bahiḥ
samanvety eṣa sattvānāṃ bhagavān ātmamāyayā
daivāt kṣubhitadharmiṇyāṃ svasyāṃ yonau paraḥ pumān
ādhatta vīryaṃ sāsūta mahattattvaṃ hiraṇmayam
viśvam ātmagataṃ vyañjan kūṭastho jagadaṅkuraḥ
svatejasāpibat tīvram ātmaprasvāpanaṃ tamaḥ
yat tat sattvaguṇaṃ svacchaṃ śāntaṃ bhagavataḥ padam
yad āhur vāsudevākhyaṃ cittaṃ tan mahadātmakam
svacchatvam avikāritvaṃ śāntatvam iti cetasaḥ
vṛttibhir lakṣaṇaṃ proktaṃ yathāpāṃ prakṛtiḥ parā
mahattattvād vikurvāṇād bhagavadvīryasambhavāt
kriyāśaktir ahaṃkāras trividhaḥ samapadyata
vaikārikas taijasaś ca tāmasaś ca yato bhavaḥ
manasaś cendriyāṇāṃ ca bhūtānāṃ mahatām api
sahasraśirasaṃ sākṣād yam anantaṃ pracakṣate
saṃkarṣaṇākhyaṃ puruṣaṃ bhūtendriyamanomayam
kartṛtvaṃ karaṇatvaṃ ca kāryatvaṃ ceti lakṣaṇam
śāntaghoravimūḍhatvam iti vā syād ahaṃkṛteḥ
vaikārikād vikurvāṇān manastattvam ajāyata
yat saṃkalpavikalpābhyāṃ vartate kāmasambhavaḥ
yad vidur hy aniruddhākhyaṃ hṛṣīkāṇām adhīśvaram
śāradendīvaraśyāmaṃ saṃrādhyaṃ yogibhiḥ śanaiḥ
taijasāt tu vikurvāṇād buddhitattvam abhūt sati
dravyasphuraṇavijñānam indriyāṇām anugrahaḥ
saṃśayo 'tha viparyāso niścayaḥ smṛtir eva ca
svāpa ity ucyate buddher lakṣaṇaṃ vṛttitaḥ pṛthak
taijasānīndriyāṇy eva kriyājñānavibhāgaśaḥ
prāṇasya hi kriyāśaktir buddher vijñānaśaktitā
tāmasāc ca vikurvāṇād bhagavadvīryacoditāt
śabdamātram abhūt tasmān nabhaḥ śrotraṃ tu śabdagam
arthāśrayatvaṃ śabdasya draṣṭur liṅgatvam eva ca
tanmātratvaṃ ca nabhaso lakṣaṇaṃ kavayo viduḥ
bhūtānāṃ chidradātṛtvaṃ bahir antaram eva ca
prāṇendriyātmadhiṣṇyatvaṃ nabhaso vṛttilakṣaṇam
nabhasaḥ śabdatanmātrāt kālagatyā vikurvataḥ
sparśo 'bhavat tato vāyus tvak sparśasya ca saṃgrahaḥ
mṛdutvaṃ kaṭhinatvaṃ ca śaityam uṣṇatvam eva ca
etat sparśasya sparśatvaṃ tanmātratvaṃ nabhasvataḥ
cālanaṃ vyūhanaṃ prāptir netṛtvaṃ dravyaśabdayoḥ
sarvendriyāṇām ātmatvaṃ vāyoḥ karmābhilakṣaṇam
vāyoś ca sparśatanmātrād rūpaṃ daiveritād abhūt
samutthitaṃ tatas tejaś cakṣū rūpopalambhanam
dravyākṛtitvaṃ guṇatā vyaktisaṃsthātvam eva ca
tejastvaṃ tejasaḥ sādhvi rūpamātrasya vṛttayaḥ
dyotanaṃ pacanaṃ pānam adanaṃ himamardanam
tejaso vṛttayas tv etāḥ śoṣaṇaṃ kṣut tṛḍ eva ca
rūpamātrād vikurvāṇāt tejaso daivacoditāt
rasamātram abhūt tasmād ambho jihvā rasagrahaḥ
kaṣāyo madhuras tiktaḥ kaṭv amla iti naikadhā
bhautikānāṃ vikāreṇa rasa eko vibhidyate
kledanaṃ piṇḍanaṃ tṛptiḥ prāṇanāpyāyanondanam
tāpāpanodo bhūyastvam ambhaso vṛttayas tv imāḥ
rasamātrād vikurvāṇād ambhaso daivacoditāt
gandhamātram abhūt tasmāt pṛthvī ghrāṇas tu gandhagaḥ
karambhapūtisaurabhyaśāntogrāmlādibhiḥ pṛthak
dravyāvayavavaiṣamyād gandha eko vibhidyate
bhāvanaṃ brahmaṇaḥ sthānaṃ dhāraṇaṃ sadviśeṣaṇam
sarvasattvaguṇodbhedaḥ pṛthivīvṛttilakṣaṇam
nabhoguṇaviśeṣo 'rtho yasya tac chrotram ucyate
vāyor guṇaviśeṣo 'rtho yasya tat sparśanaṃ viduḥ
tejoguṇaviśeṣo 'rtho yasya tac cakṣur ucyate
ambhoguṇaviśeṣo 'rtho yasya tad rasanaṃ viduḥ
bhūmer guṇaviśeṣo 'rtho yasya sa ghrāṇa ucyate
parasya dṛśyate dharmo hy aparasmin samanvayāt
ato viśeṣo bhāvānāṃ bhūmāv evopalakṣyate
etāny asaṃhatya yadā mahadādīni sapta vai
kālakarmaguṇopeto jagadādir upāviśat
tatas tenānuviddhebhyo yuktebhyo 'ṇḍam acetanam
utthitaṃ puruṣo yasmād udatiṣṭhad asau virāṭ
etad aṇḍaṃ viśeṣākhyaṃ kramavṛddhair daśottaraiḥ
toyādibhiḥ parivṛtaṃ pradhānenāvṛtair bahiḥ
yatra lokavitāno 'yaṃ rūpaṃ bhagavato hareḥ
hiraṇmayād aṇḍakośād utthāya salile śayāt
tam āviśya mahādevo bahudhā nirbibheda kham
nirabhidyatāsya prathamaṃ mukhaṃ vāṇī tato 'bhavat
vāṇyā vahnir atho nāse prāṇoto ghrāṇa etayoḥ
ghrāṇād vāyur abhidyetām akṣiṇī cakṣur etayoḥ
tasmāt sūryo nyabhidyetāṃ karṇau śrotraṃ tato diśaḥ
nirbibheda virājas tvagromaśmaśrvādayas tataḥ
tata oṣadhayaś cāsan śiśnaṃ nirbibhide tataḥ
retas tasmād āpa āsan nirabhidyata vai gudam
gudād apāno 'pānāc ca mṛtyur lokabhayaṃkaraḥ
hastau ca nirabhidyetāṃ balaṃ tābhyāṃ tataḥ svarāṭ
pādau ca nirabhidyetāṃ gatis tābhyāṃ tato hariḥ
nāḍyo 'sya nirabhidyanta tābhyo lohitam ābhṛtam
nadyas tataḥ samabhavann udaraṃ nirabhidyata
kṣutpipāse tataḥ syātāṃ samudras tv etayor abhūt
athāsya hṛdayaṃ bhinnaṃ hṛdayān mana utthitam
manasaś candramā jāto buddhir buddher girāṃ patiḥ
ahaṃkāras tato rudraś cittaṃ caityas tato 'bhavat
ete hy abhyutthitā devā naivāsyotthāpane 'śakan
punar āviviśuḥ khāni tam utthāpayituṃ kramāt
vahnir vācā mukhaṃ bheje nodatiṣṭhat tadā virāṭ
ghrāṇena nāsike vāyur nodatiṣṭhat tadā virāṭ
akṣiṇī cakṣuṣādityo nodatiṣṭhat tadā virāṭ
śrotreṇa karṇau ca diśo nodatiṣṭhat tadā virāṭ
tvacaṃ romabhir oṣadhyo nodatiṣṭhat tadā virāṭ
retasā śiśnam āpas tu nodatiṣṭhat tadā virāṭ
gudaṃ mṛtyur apānena nodatiṣṭhat tadā virāṭ
hastāv indro balenaiva nodatiṣṭhat tadā virāṭ
viṣṇur gatyaiva caraṇau nodatiṣṭhat tadā virāṭ
nāḍīr nadyo lohitena nodatiṣṭhat tadā virāṭ
kṣuttṛḍbhyām udaraṃ sindhur nodatiṣṭhat tadā virāṭ
hṛdayaṃ manasā candro nodatiṣṭhat tadā virāṭ
buddhyā brahmāpi hṛdayaṃ nodatiṣṭhat tadā virāṭ
rudro 'bhimatyā hṛdayaṃ nodatiṣṭhat tadā virāṭ
cittena hṛdayaṃ caityaḥ kṣetrajñaḥ prāviśad yadā
virāṭ tadaiva puruṣaḥ salilād udatiṣṭhata
yathā prasuptaṃ puruṣaṃ prāṇendriyamanodhiyaḥ
prabhavanti vinā yena notthāpayitum ojasā
tam asmin pratyagātmānaṃ dhiyā yogapravṛttayā
bhaktyā viraktyā jñānena vivicyātmani cintayet
śrībhagavān uvāca
prakṛtistho 'pi puruṣo nājyate prākṛtair guṇaiḥ
avikārād akartṛtvān nirguṇatvāj jalārkavat
sa eṣa yarhi prakṛter guṇeṣv abhiviṣajjate
ahaṃkriyāvimūḍhātmā kartāsmīty abhimanyate
tena saṃsārapadavīm avaśo 'bhyety anirvṛtaḥ
prāsaṅgikaiḥ karmadoṣaiḥ sadasanmiśrayoniṣu
arthe hy avidyamāne 'pi saṃsṛtir na nivartate
dhyāyato viṣayān asya svapne 'narthāgamo yathā
ata eva śanaiś cittaṃ prasaktam asatāṃ pathi
bhaktiyogena tīvreṇa viraktyā ca nayed vaśam
yamādibhir yogapathair abhyasañ śraddhayānvitaḥ
mayi bhāvena satyena matkathāśravaṇena ca
sarvabhūtasamatvena nirvaireṇāprasaṅgataḥ
brahmacaryeṇa maunena svadharmeṇa balīyasā
yadṛcchayopalabdhena saṃtuṣṭo mitabhuṅ muniḥ
viviktaśaraṇaḥ śānto maitraḥ karuṇa ātmavān
sānubandhe ca dehe 'sminn akurvann asadāgraham
jñānena dṛṣṭatattvena prakṛteḥ puruṣasya ca
nivṛttabuddhyavasthāno dūrībhūtānyadarśanaḥ
upalabhyātmanātmānaṃ cakṣuṣevārkam ātmadṛk
muktaliṅgaṃ sadābhāsam asati pratipadyate
sato bandhum asaccakṣuḥ sarvānusyūtam advayam
yathā jalastha ābhāsaḥ sthalasthenāvadṛśyate
svābhāsena tathā sūryo jalasthena divi sthitaḥ
evaṃ trivṛdahaṃkāro bhūtendriyamanomayaiḥ
svābhāsair lakṣito 'nena sadābhāsena satyadṛk
bhūtasūkṣmendriyamanobuddhyādiṣv iha nidrayā
līneṣv asati yas tatra vinidro nirahaṃkriyaḥ
manyamānas tadātmānam anaṣṭo naṣṭavan mṛṣā
naṣṭe 'haṃkaraṇe draṣṭā naṣṭavitta ivāturaḥ
evaṃ pratyavamṛśyāsāv ātmānaṃ pratipadyate
sāhaṃkārasya dravyasya yo 'vasthānam anugrahaḥ
devahūtir uvāca
puruṣaṃ prakṛtir brahman na vimuñcati karhicit
anyonyāpāśrayatvāc ca nityatvād anayoḥ prabho
yathā gandhasya bhūmeś ca na bhāvo vyatirekataḥ
apāṃ rasasya ca yathā tathā buddheḥ parasya ca
akartuḥ karmabandho 'yaṃ puruṣasya yadāśrayaḥ
guṇeṣu satsu prakṛteḥ kaivalyaṃ teṣv ataḥ katham
kvacit tattvāvamarśena nivṛttaṃ bhayam ulbaṇam
anivṛttanimittatvāt punaḥ pratyavatiṣṭhate
śrībhagavān uvāca
animittanimittena svadharmeṇāmalātmanā
tīvrayā mayi bhaktyā ca śrutasaṃbhṛtayā ciram
jñānena dṛṣṭatattvena vairāgyeṇa balīyasā
tapoyuktena yogena tīvreṇātmasamādhinā
prakṛtiḥ puruṣasyeha dahyamānā tv aharniśam
tirobhavitrī śanakair agner yonir ivāraṇiḥ
bhuktabhogā parityaktā dṛṣṭadoṣā ca nityaśaḥ
neśvarasyāśubhaṃ dhatte sve mahimni sthitasya ca
yathā hy apratibuddhasya prasvāpo bahvanarthabhṛt
sa eva pratibuddhasya na vai mohāya kalpate
evaṃ viditatattvasya prakṛtir mayi mānasam
yuñjato nāpakuruta ātmārāmasya karhicit
yadaivam adhyātmarataḥ kālena bahujanmanā
sarvatra jātavairāgya ābrahmabhuvanān muniḥ
madbhaktaḥ pratibuddhārtho matprasādena bhūyasā
niḥśreyasaṃ svasaṃsthānaṃ kaivalyākhyaṃ madāśrayam
prāpnotīhāñjasā dhīraḥ svadṛśā chinnasaṃśayaḥ
yad gatvā na nivarteta yogī liṅgād vinirgame
yadā na yogopacitāsu ceto māyāsu siddhasya viṣajjate 'ṅga
ananyahetuṣv atha me gatiḥ syād ātyantikī yatra na mṛtyuhāsaḥ
śrībhagavān uvāca
yogasya lakṣaṇaṃ vakṣye sabījasya nṛpātmaje
mano yenaiva vidhinā prasannaṃ yāti satpatham
svadharmācaraṇaṃ śaktyā vidharmāc ca nivartanam
daivāl labdhena saṃtoṣa ātmaviccaraṇārcanam
grāmyadharmanivṛttiś ca mokṣadharmaratis tathā
mitamedhyādanaṃ śaśvad viviktakṣemasevanam
ahiṃsā satyam asteyaṃ yāvadarthaparigrahaḥ
brahmacaryaṃ tapaḥ śaucaṃ svādhyāyaḥ puruṣārcanam
maunaṃ sadāsanajayaḥ sthairyaṃ prāṇajayaḥ śanaiḥ
pratyāhāraś cendriyāṇāṃ viṣayān manasā hṛdi
svadhiṣṇyānām ekadeśe manasā prāṇadhāraṇam
vaikuṇṭhalīlābhidhyānaṃ samādhānaṃ tathātmanaḥ
etair anyaiś ca pathibhir mano duṣṭam asatpatham
buddhyā yuñjīta śanakair jitaprāṇo hy atandritaḥ
śucau deśe pratiṣṭhāpya vijitāsana āsanam
tasmin svasti samāsīna ṛjukāyaḥ samabhyaset
prāṇasya śodhayen mārgaṃ pūrakumbhakarecakaiḥ
pratikūlena vā cittaṃ yathā sthiram acañcalam
mano 'cirāt syād virajaṃ jitaśvāsasya yoginaḥ
vāyvagnibhyāṃ yathā lohaṃ dhmātaṃ tyajati vai malam
prāṇāyāmair dahed doṣān dhāraṇābhiś ca kilbiṣān
pratyāhāreṇa saṃsargān dhyānenānīśvarān guṇān
yadā manaḥ svaṃ virajaṃ yogena susamāhitam
kāṣṭhāṃ bhagavato dhyāyet svanāsāgrāvalokanaḥ
prasannavadanāmbhojaṃ padmagarbhāruṇekṣaṇam
nīlotpaladalaśyāmaṃ śaṅkhacakragadādharam
lasatpaṅkajakiñjalkapītakauśeyavāsasam
śrīvatsavakṣasaṃ bhrājatkaustubhāmuktakaṃdharam
mattadvirephakalayā parītaṃ vanamālayā
parārdhyahāravalayakirīṭāṅgadanūpuram
kāñcīguṇollasacchroṇiṃ hṛdayāmbhojaviṣṭaram
darśanīyatamaṃ śāntaṃ manonayanavardhanam
apīcyadarśanaṃ śaśvat sarvalokanamaskṛtam
santaṃ vayasi kaiśore bhṛtyānugrahakātaram
kīrtanyatīrthayaśasaṃ puṇyaślokayaśaskaram
dhyāyed devaṃ samagrāṅgaṃ yāvan na cyavate manaḥ
sthitaṃ vrajantam āsīnaṃ śayānaṃ vā guhāśayam
prekṣaṇīyehitaṃ dhyāyec chuddhabhāvena cetasā
tasmin labdhapadaṃ cittaṃ sarvāvayavasaṃsthitam
vilakṣyaikatra saṃyuñjyād aṅge bhagavato muniḥ
saṃcintayed bhagavataś caraṇāravindaṃ vajrāṅkuśadhvajasaroruhalāñchanāḍhyam
uttuṅgaraktavilasannakhacakravālajyotsnābhir āhatamahaddhṛdayāndhakāram
yacchaucaniḥsṛtasaritpravarodakena tīrthena mūrdhny adhikṛtena śivaḥ śivo 'bhūt
dhyātur manaḥśamalaśailanisṛṣṭavajraṃ dhyāyec ciraṃ bhagavataś caraṇāravindam
jānudvayaṃ jalajalocanayā jananyā lakṣmyākhilasya suravanditayā vidhātuḥ
ūrvor nidhāya karapallavarociṣā yat saṃlālitaṃ hṛdi vibhor abhavasya kuryāt
ūrū suparṇabhujayor adhi śobhamānāv ojonidhī atasikākusumāvabhāsau
vyālambipītavaravāsasi vartamānakāñcīkalāpaparirambhi nitambabimbam
nābhihradaṃ bhuvanakośaguhodarasthaṃ yatrātmayonidhiṣaṇākhilalokapadmam
vyūḍhaṃ harinmaṇivṛṣastanayor amuṣya dhyāyed dvayaṃ viśadahāramayūkhagauram
vakṣo 'dhivāsam ṛṣabhasya mahāvibhūteḥ puṃsāṃ manonayananirvṛtim ādadhānam
kaṇṭhaṃ ca kaustubhamaṇer adhibhūṣaṇārthaṃ kuryān manasy akhilalokanamaskṛtasya
bāhūṃś ca mandaragireḥ parivartanena nirṇiktabāhuvalayān adhilokapālān
saṃcintayed daśaśatāram asahyatejaḥ śaṅkhaṃ ca tatkarasaroruharājahaṃsam
kaumodakīṃ bhagavato dayitāṃ smareta digdhām arātibhaṭaśoṇitakardamena
mālāṃ madhuvratavarūthagiropaghuṣṭāṃ caityasya tattvam amalaṃ maṇim asya kaṇṭhe
bhṛtyānukampitadhiyeha gṛhītamūrteḥ saṃcintayed bhagavato vadanāravindam
yad visphuranmakarakuṇḍalavalgitena vidyotitāmalakapolam udāranāsam
yac chrīniketam alibhiḥ parisevyamānaṃ bhūtyā svayā kuṭilakuntalavṛndajuṣṭam
mīnadvayāśrayam adhikṣipad abjanetraṃ dhyāyen manomayam atandrita ullasadbhru
tasyāvalokam adhikaṃ kṛpayātighoratāpatrayopaśamanāya nisṛṣṭam akṣṇoḥ
snigdhasmitānuguṇitaṃ vipulaprasādaṃ dhyāyec ciraṃ vipulabhāvanayā guhāyām
hāsaṃ harer avanatākhilalokatīvraśokāśrusāgaraviśoṣaṇam atyudāram
sammohanāya racitaṃ nijamāyayāsya bhrūmaṇḍalaṃ munikṛte makaradhvajasya
dhyānāyanaṃ prahasitaṃ bahulādharoṣṭhabhāsāruṇāyitatanudvijakundapaṅkti
dhyāyet svadehakuhare 'vasitasya viṣṇor bhaktyārdrayārpitamanā na pṛthag didṛkṣet
evaṃ harau bhagavati pratilabdhabhāvo bhaktyā dravaddhṛdaya utpulakaḥ pramodāt
autkaṇṭhyabāṣpakalayā muhur ardyamānas tac cāpi cittabaḍiśaṃ śanakair viyuṅkte
muktāśrayaṃ yarhi nirviṣayaṃ viraktaṃ nirvāṇam ṛcchati manaḥ sahasā yathārciḥ
ātmānam atra puruṣo 'vyavadhānam ekam anvīkṣate pratinivṛttaguṇapravāhaḥ
so 'py etayā caramayā manaso nivṛttyā tasmin mahimny avasitaḥ sukhaduḥkhabāhye
hetutvam apy asati kartari duḥkhayor yat svātman vidhatta upalabdhaparātmakāṣṭhaḥ
dehaṃ ca taṃ na caramaḥ sthitam utthitaṃ vā siddho vipaśyati yato 'dhyagamat svarūpam
daivād upetam atha daivavaśād apetaṃ vāso yathā parikṛtaṃ madirāmadāndhaḥ
deho 'pi daivavaśagaḥ khalu karma yāvat svārambhakaṃ pratisamīkṣata eva sāsuḥ
taṃ saprapañcam adhirūḍhasamādhiyogaḥ svāpnaṃ punar na bhajate pratibuddhavastuḥ
yathā putrāc ca vittāc ca pṛthaṅ martyaḥ pratīyate
apy ātmatvenābhimatād dehādeḥ puruṣas tathā
yatholmukād visphuliṅgād dhūmād vāpi svasambhavāt
apy ātmatvenābhimatād yathāgniḥ pṛthag ulmukāt
bhūtendriyāntaḥkaraṇāt pradhānāj jīvasaṃjñitāt
ātmā tathā pṛthag draṣṭā bhagavān brahmasaṃjñitaḥ
sarvabhūteṣu cātmānaṃ sarvabhūtāni cātmani
īkṣetānanyabhāvena bhūteṣv iva tadātmatām
svayoniṣu yathā jyotir ekaṃ nānā pratīyate
yonīnāṃ guṇavaiṣamyāt tathātmā prakṛtau sthitaḥ
tasmād imāṃ svāṃ prakṛtiṃ daivīṃ sadasadātmikām
durvibhāvyāṃ parābhāvya svarūpeṇāvatiṣṭhate
devahūtir uvāca
lakṣaṇaṃ mahadādīnāṃ prakṛteḥ puruṣasya ca
svarūpaṃ lakṣyate 'mīṣāṃ yena tatpāramārthikam
yathā sāṃkhyeṣu kathitaṃ yanmūlaṃ tat pracakṣate
bhaktiyogasya me mārgaṃ brūhi vistaraśaḥ prabho
virāgo yena puruṣo bhagavan sarvato bhavet
ācakṣva jīvalokasya vividhā mama saṃsṛtīḥ
kālasyeśvararūpasya pareṣāṃ ca parasya te
svarūpaṃ bata kurvanti yaddhetoḥ kuśalaṃ janāḥ
lokasya mithyābhimater acakṣuṣaś ciraṃ prasuptasya tamasy anāśraye
śrāntasya karmasv anuviddhayā dhiyā tvam āvirāsīḥ kila yogabhāskaraḥ
maitreya uvāca
iti mātur vacaḥ ślakṣṇaṃ pratinandya mahāmuniḥ
ābabhāṣe kuruśreṣṭha prītas tāṃ karuṇārditaḥ
śrībhagavān uvāca
bhaktiyogo bahuvidho mārgair bhāmini bhāvyate
svabhāvaguṇamārgeṇa puṃsāṃ bhāvo vibhidyate
abhisaṃdhāya yo hiṃsāṃ dambhaṃ mātsaryam eva vā
saṃrambhī bhinnadṛg bhāvaṃ mayi kuryāt sa tāmasaḥ
viṣayān abhisaṃdhāya yaśa aiśvaryam eva vā
arcādāv arcayed yo māṃ pṛthagbhāvaḥ sa rājasaḥ
karmanirhāram uddiśya parasmin vā tadarpaṇam
yajed yaṣṭavyam iti vā pṛthagbhāvaḥ sa sāttvikaḥ
madguṇaśrutimātreṇa mayi sarvaguhāśaye
manogatir avicchinnā yathā gaṅgāmbhaso 'mbudhau
lakṣaṇaṃ bhaktiyogasya nirguṇasya hy udāhṛtam
ahaituky avyavahitā yā bhaktiḥ puruṣottame
sālokyasārṣṭisāmīpyasārūpyaikatvam apy uta
dīyamānaṃ na gṛhṇanti vinā matsevanaṃ janāḥ
sa eva bhaktiyogākhya ātyantika udāhṛtaḥ
yenātivrajya triguṇaṃ madbhāvāyopapadyate
niṣevitenānimittena svadharmeṇa mahīyasā
kriyāyogena śastena nātihiṃsreṇa nityaśaḥ
maddhiṣṇyadarśanasparśapūjāstutyabhivandanaiḥ
bhūteṣu madbhāvanayā sattvenāsaṃgamena ca
mahatāṃ bahumānena dīnānām anukampayā
maitryā caivātmatulyeṣu yamena niyamena ca
ādhyātmikānuśravaṇān nāmasaṃkīrtanāc ca me
ārjavenāryasaṅgena nirahaṃkriyayā tathā
maddharmaṇo guṇair etaiḥ parisaṃśuddha āśayaḥ
puruṣasyāñjasābhyeti śrutamātraguṇaṃ hi mām
yathā vātaratho ghrāṇam āvṛṅkte gandha āśayāt
evaṃ yogarataṃ ceta ātmānam avikāri yat
ahaṃ sarveṣu bhūteṣu bhūtātmāvasthitaḥ sadā
tam avajñāya māṃ martyaḥ kurute 'rcāviḍambanam
yo māṃ sarveṣu bhūteṣu santam ātmānam īśvaram
hitvārcāṃ bhajate mauḍhyād bhasmany eva juhoti saḥ
dviṣataḥ parakāye māṃ mānino bhinnadarśinaḥ
bhūteṣu baddhavairasya na manaḥ śāntim ṛcchati
aham uccāvacair dravyaiḥ kriyayotpannayānaghe
naiva tuṣye 'rcito 'rcāyāṃ bhūtagrāmāvamāninaḥ
arcādāv arcayet tāvad īśvaraṃ māṃ svakarmakṛt
yāvan na veda svahṛdi sarvabhūteṣv avasthitam
ātmanaś ca parasyāpi yaḥ karoty antarodaram
tasya bhinnadṛśo mṛtyur vidadhe bhayam ulbaṇam
atha māṃ sarvabhūteṣu bhūtātmānaṃ kṛtālayam
arhayed dānamānābhyāṃ maitryābhinnena cakṣuṣā
jīvāḥ śreṣṭhā hy ajīvānāṃ tataḥ prāṇabhṛtaḥ śubhe
tataḥ sacittāḥ pravarās tataś cendriyavṛttayaḥ
tatrāpi sparśavedibhyaḥ pravarā rasavedinaḥ
tebhyo gandhavidaḥ śreṣṭhās tataḥ śabdavido varāḥ
rūpabhedavidas tatra tataś cobhayatodataḥ
teṣāṃ bahupadāḥ śreṣṭhāś catuṣpādas tato dvipāt
tato varṇāś ca catvāras teṣāṃ brāhmaṇa uttamaḥ
brāhmaṇeṣv api vedajño hy arthajño 'bhyadhikas tataḥ
arthajñāt saṃśayacchettā tataḥ śreyān svakarmakṛt
muktasaṅgas tato bhūyān adogdhā dharmam ātmanaḥ
tasmān mayy arpitāśeṣakriyārthātmā nirantaraḥ
mayy arpitātmanaḥ puṃso mayi saṃnyastakarmaṇaḥ
na paśyāmi paraṃ bhūtam akartuḥ samadarśanāt
manasaitāni bhūtāni praṇamed bahumānayan
īśvaro jīvakalayā praviṣṭo bhagavān iti
bhaktiyogaś ca yogaś ca mayā mānavy udīritaḥ
yayor ekatareṇaiva puruṣaḥ puruṣaṃ vrajet
etad bhagavato rūpaṃ brahmaṇaḥ paramātmanaḥ
paraṃ pradhānaṃ puruṣaṃ daivaṃ karmaviceṣṭitam
rūpabhedāspadaṃ divyaṃ kāla ity abhidhīyate
bhūtānāṃ mahadādīnāṃ yato bhinnadṛśāṃ bhayam
yo 'ntaḥ praviśya bhūtāni bhūtair atty akhilāśrayaḥ
sa viṣṇvākhyo 'dhiyajño 'sau kālaḥ kalayatāṃ prabhuḥ
na cāsya kaścid dayito na dveṣyo na ca bāndhavaḥ
āviśaty apramatto 'sau pramattaṃ janam antakṛt
yadbhayād vāti vāto 'yaṃ sūryas tapati yadbhayāt
yadbhayād varṣate devo bhagaṇo bhāti yadbhayāt
yad vanaspatayo bhītā latāś cauṣadhibhiḥ saha
sve sve kāle 'bhigṛhṇanti puṣpāṇi ca phalāni ca
sravanti sarito bhītā notsarpaty udadhir yataḥ
agnir indhe sagiribhir bhūr na majjati yadbhayāt
nabho dadāti śvasatāṃ padaṃ yanniyamād adaḥ
lokaṃ svadehaṃ tanute mahān saptabhir āvṛtam
guṇābhimānino devāḥ sargādiṣv asya yadbhayāt
vartante 'nuyugaṃ yeṣāṃ vaśa etac carācaram
so 'nanto 'ntakaraḥ kālo 'nādir ādikṛd avyayaḥ
janaṃ janena janayan mārayan mṛtyunāntakam
kapila uvāca
tasyaitasya jano nūnaṃ nāyaṃ vedoruvikramam
kālyamāno 'pi balino vāyor iva ghanāvaliḥ
yaṃ yam artham upādatte duḥkhena sukhahetave
taṃ taṃ dhunoti bhagavān pumān śocati yatkṛte
yad adhruvasya dehasya sānubandhasya durmatiḥ
dhruvāṇi manyate mohād gṛhakṣetravasūni ca
jantur vai bhava etasmin yāṃ yāṃ yonim anuvrajet
tasyāṃ tasyāṃ sa labhate nirvṛtiṃ na virajyate
narakastho 'pi dehaṃ vai na pumāṃs tyaktum icchati
nārakyāṃ nirvṛtau satyāṃ devamāyāvimohitaḥ
ātmajāyāsutāgārapaśudraviṇabandhuṣu
nirūḍhamūlahṛdaya ātmānaṃ bahu manyate
saṃdahyamānasarvāṅga eṣām udvahanādhinā
karoty avirataṃ mūḍho duritāni durāśayaḥ
ākṣiptātmendriyaḥ strīṇām asatīnāṃ ca māyayā
raho racitayālāpaiḥ śiśūnāṃ kalabhāṣiṇām
gṛheṣu kūṭadharmeṣu duḥkhatantreṣv atandritaḥ
kurvan duḥkhapratīkāraṃ sukhavan manyate gṛhī
arthair āpāditair gurvyā hiṃsayetastataś ca tān
puṣṇāti yeṣāṃ poṣeṇa śeṣabhug yāty adhaḥ svayam
vārttāyāṃ lupyamānāyām ārabdhāyāṃ punaḥ punaḥ
lobhābhibhūto niḥsattvaḥ parārthe kurute spṛhām
kuṭumbabharaṇākalpo mandabhāgyo vṛthodyamaḥ
śriyā vihīnaḥ kṛpaṇo dhyāyan śvasiti mūḍhadhīḥ
evaṃ svabharaṇākalpaṃ tatkalatrādayas tathā
nādriyante yathāpūrvaṃ kīnāśā iva gojaram
tatrāpy ajātanirvedo bhriyamāṇaḥ svayam bhṛtaiḥ
jarayopāttavairūpyo maraṇābhimukho gṛhe
āste 'vamatyopanyastaṃ gṛhapāla ivāharan
āmayāvy apradīptāgnir alpāhāro 'lpaceṣṭitaḥ
vāyunotkramatottāraḥ kaphasaṃruddhanāḍikaḥ
kāsaśvāsakṛtāyāsaḥ kaṇṭhe ghuraghurāyate
śayānaḥ pariśocadbhiḥ parivītaḥ svabandhubhiḥ
vācyamāno 'pi na brūte kālapāśavaśaṃ gataḥ
evaṃ kuṭumbabharaṇe vyāpṛtātmājitendriyaḥ
mriyate rudatāṃ svānām uruvedanayāstadhīḥ
yamadūtau tadā prāptau bhīmau sarabhasekṣaṇau
sa dṛṣṭvā trastahṛdayaḥ śakṛnmūtraṃ vimuñcati
yātanādeha āvṛtya pāśair baddhvā gale balāt
nayato dīrgham adhvānaṃ daṇḍyaṃ rājabhaṭā yathā
tayor nirbhinnahṛdayas tarjanair jātavepathuḥ
pathi śvabhir bhakṣyamāṇa ārto 'ghaṃ svam anusmaran
kṣuttṛṭparīto 'rkadavānalānilaiḥ saṃtapyamānaḥ pathi taptavāluke
kṛcchreṇa pṛṣṭhe kaśayā ca tāḍitaś calaty aśakto 'pi nirāśramodake
tatra tatra patan śrānto mūrchitaḥ punar utthitaḥ
pathā pāpīyasā nītas tarasā yamasādanam
yojanānāṃ sahasrāṇi navatiṃ nava cādhvanaḥ
tribhir muhūrtair dvābhyāṃ vā nītaḥ prāpnoti yātanāḥ
ādīpanaṃ svagātrāṇāṃ veṣṭayitvolmukādibhiḥ
ātmamāṃsādanaṃ kvāpi svakṛttaṃ parato 'pi vā
jīvataś cāntrābhyuddhāraḥ śvagṛdhrair yamasādane
sarpavṛścikadaṃśādyair daśadbhiś cātmavaiśasam
kṛntanaṃ cāvayavaśo gajādibhyo bhidāpanam
pātanaṃ giriśṛṅgebhyo rodhanaṃ cāmbugartayoḥ
yās tāmisrāndhatāmisrā rauravādyāś ca yātanāḥ
bhuṅkte naro vā nārī vā mithaḥ saṅgena nirmitāḥ
atraiva narakaḥ svarga iti mātaḥ pracakṣate
yā yātanā vai nārakyas tā ihāpy upalakṣitāḥ
evaṃ kuṭumbaṃ bibhrāṇa udaram bhara eva vā
visṛjyehobhayaṃ pretya bhuṅkte tatphalam īdṛśam
ekaḥ prapadyate dhvāntaṃ hitvedaṃ svakalevaram
kuśaletarapātheyo bhūtadroheṇa yad bhṛtam
daivenāsāditaṃ tasya śamalaṃ niraye pumān
bhuṅkte kuṭumbapoṣasya hṛtavitta ivāturaḥ
kevalena hy adharmeṇa kuṭumbabharaṇotsukaḥ
yāti jīvo 'ndhatāmisraṃ caramaṃ tamasaḥ padam
adhastān naralokasya yāvatīr yātanādayaḥ
kramaśaḥ samanukramya punar atrāvrajec chuciḥ
śrībhagavān uvāca
karmaṇā daivanetreṇa jantur dehopapattaye
striyāḥ praviṣṭa udaraṃ puṃso retaḥkaṇāśrayaḥ
kalalaṃ tv ekarātreṇa pañcarātreṇa budbudam
daśāhena tu karkandhūḥ peśy aṇḍaṃ vā tataḥ param
māsena tu śiro dvābhyāṃ bāhvaṅghryādyaṅgavigrahaḥ
nakhalomāsthicarmāṇi liṅgacchidrodbhavas tribhiḥ
caturbhir dhātavaḥ sapta pañcabhiḥ kṣuttṛḍudbhavaḥ
ṣaḍbhir jarāyuṇā vītaḥ kukṣau bhrāmyati dakṣiṇe
mātur jagdhānnapānādyair edhaddhātur asaṃmate
śete viṇmūtrayor garte sa jantur jantusambhave
kṛmibhiḥ kṣatasarvāṅgaḥ saukumāryāt pratikṣaṇam
mūrchām āpnoty urukleśas tatratyaiḥ kṣudhitair muhuḥ
kaṭutīkṣṇoṣṇalavaṇarūkṣāmlādibhir ulbaṇaiḥ
mātṛbhuktair upaspṛṣṭaḥ sarvāṅgotthitavedanaḥ
ulbena saṃvṛtas tasminn antraiś ca bahir āvṛtaḥ
āste kṛtvā śiraḥ kukṣau bhugnapṛṣṭhaśirodharaḥ
akalpaḥ svāṅgaceṣṭāyāṃ śakunta iva pañjare
tatra labdhasmṛtir daivāt karma janmaśatodbhavam
smaran dīrgham anucchvāsaṃ śarma kiṃ nāma vindate
ārabhya saptamān māsāl labdhabodho 'pi vepitaḥ
naikatrāste sūtivātair viṣṭhābhūr iva sodaraḥ
nāthamāna ṛṣir bhītaḥ saptavadhriḥ kṛtāñjaliḥ
stuvīta taṃ viklavayā vācā yenodare 'rpitaḥ
jantur uvāca
tasyopasannam avituṃ jagad icchayāttanānātanor bhuvi calaccaraṇāravindam
so 'haṃ vrajāmi śaraṇaṃ hy akutobhayaṃ me yenedṛśī gatir adarśy asato 'nurūpā
yas tv atra baddha iva karmabhir āvṛtātmā bhūtendriyāśayamayīm avalambya māyām
āste viśuddham avikāram akhaṇḍabodham ātapyamānahṛdaye 'vasitaṃ namāmi
yaḥ pañcabhūtaracite rahitaḥ śarīre channo 'yathendriyaguṇārthacidātmako 'ham
tena vikuṇṭhamahimānam ṛṣiṃ tam enaṃ vande paraṃ prakṛtipūruṣayoḥ pumāṃsam
yanmāyayoruguṇakarmanibandhane 'smin sāṃsārike pathi caraṃs tadabhiśrameṇa
naṣṭasmṛtiḥ punar ayaṃ pravṛṇīta lokaṃ yuktyā kayā mahadanugraham antareṇa
jñānaṃ yad etad adadhāt katamaḥ sa devas traikālikaṃ sthiracareṣv anuvartitāṃśaḥ
taṃ jīvakarmapadavīm anuvartamānās tāpatrayopaśamanāya vayaṃ bhajema
dehy anyadehavivare jaṭharāgnināsṛgviṇmūtrakūpapatito bhṛśataptadehaḥ
icchann ito vivasituṃ gaṇayan svamāsān nirvāsyate kṛpaṇadhīr bhagavan kadā nu
yenedṛśīṃ gatim asau daśamāsya īśa saṃgrāhitaḥ purudayena bhavādṛśena
svenaiva tuṣyatu kṛtena sa dīnanāthaḥ ko nāma tatprati vināñjalim asya kuryāt
paśyaty ayaṃ dhiṣaṇayā nanu saptavadhriḥ śārīrake damaśarīry aparaḥ svadehe
yat sṛṣṭayāsaṃ tam ahaṃ puruṣaṃ purāṇaṃ paśye bahir hṛdi ca caityam iva pratītam
so 'haṃ vasann api vibho bahuduḥkhavāsaṃ garbhān na nirjigamiṣe bahir andhakūpe
yatropayātam upasarpati devamāyā mithyā matir yadanu saṃsṛticakram etat
tasmād ahaṃ vigataviklava uddhariṣya ātmānam āśu tamasaḥ suhṛdātmanaiva
bhūyo yathā vyasanam etad anekarandhraṃ mā me bhaviṣyad upasāditaviṣṇupādaḥ
kapila uvāca
evaṃ kṛtamatir garbhe daśamāsyaḥ stuvann ṛṣiḥ
sadyaḥ kṣipaty avācīnaṃ prasūtyai sūtimārutaḥ
tenāvasṛṣṭaḥ sahasā kṛtvāvāk śira āturaḥ
viniṣkrāmati kṛcchreṇa nirucchvāso hatasmṛtiḥ
patito bhuvy asṛṅmiśraḥ viṣṭhābhūr iva ceṣṭate
rorūyati gate jñāne viparītāṃ gatiṃ gataḥ
paracchandaṃ na viduṣā puṣyamāṇo janena saḥ
anabhipretam āpannaḥ pratyākhyātum anīśvaraḥ
kapila uvāca
atha yo gṛhamedhīyān dharmān evāvasan gṛhe
kāmam arthaṃ ca dharmān svān dogdhi bhūyaḥ piparti tān
sa cāpi bhagavaddharmāt kāmamūḍhaḥ parāṅmukhaḥ
yajate kratubhir devān pitṝṃś ca śraddhayānvitaḥ
tacchraddhayākrāntamatiḥ pitṛdevavrataḥ pumān
gatvā cāndramasaṃ lokaṃ somapāḥ punar eṣyati
yadā cāhīndraśayyāyāṃ śete 'nantāsano hariḥ
tadā lokā layaṃ yānti ta ete gṛhamedhinām
ye svadharmān na duhyanti dhīrāḥ kāmārthahetave
niḥsaṅgā nyastakarmāṇaḥ praśāntāḥ śuddhacetasaḥ
nivṛttidharmaniratā nirmamā nirahaṃkṛtāḥ
svadharmāptena sattvena pariśuddhena cetasā
sūryadvāreṇa te yānti puruṣaṃ viśvatomukham
parāvareśaṃ prakṛtim asyotpattyantabhāvanam
dviparārdhāvasāne yaḥ pralayo brahmaṇas tu te
tāvad adhyāsate lokaṃ parasya paracintakāḥ
kṣmāmbho 'nalānilaviyanmana indriyārthabhūtādibhiḥ parivṛtaṃ pratisaṃjihīrṣuḥ
avyākṛtaṃ viśati yarhi guṇatrayātmā kālaṃ parākhyam anubhūya paraḥ svayambhūḥ
evaṃ paretya bhagavantam anupraviṣṭāye yogino jitamarunmanaso virāgāḥ
tenaiva sākam amṛtaṃ puruṣaṃ purāṇaṃ brahma pradhānam upayānty agatābhimānāḥ
atha taṃ sarvabhūtānāṃ hṛtpadmeṣu kṛtālayam
śrutānubhāvaṃ śaraṇaṃ vraja bhāvena bhāmini
ādyaḥ sthiracarāṇāṃ yo vedagarbhaḥ saharṣibhiḥ
yogeśvaraiḥ kumārādyaiḥ siddhair yogapravartakaiḥ
bhedadṛṣṭyābhimānena niḥsaṅgenāpi karmaṇā
kartṛtvāt saguṇaṃ brahma puruṣaṃ puruṣarṣabham
sa saṃsṛtya punaḥ kāle kāleneśvaramūrtinā
jāte guṇavyatikare yathāpūrvaṃ prajāyate
aiśvaryaṃ pārameṣṭhyaṃ ca te 'pi dharmavinirmitam
niṣevya punar āyānti guṇavyatikare sati
ye tv ihāsaktamanasaḥ karmasu śraddhayānvitāḥ
kurvanty apratiṣiddhāni nityāny api ca kṛtsnaśaḥ
rajasā kuṇṭhamanasaḥ kāmātmāno 'jitendriyāḥ
pitṝn yajanty anudinaṃ gṛheṣv abhiratāśayāḥ
traivargikās te puruṣā vimukhā harimedhasaḥ
kathāyāṃ kathanīyoruvikramasya madhudviṣaḥ
nūnaṃ daivena vihatā ye cācyutakathāsudhām
hitvā śṛṇvanty asadgāthāḥ purīṣam iva viḍbhujaḥ
dakṣiṇena pathāryamṇaḥ pitṛlokaṃ vrajanti te
prajām anu prajāyante śmaśānāntakriyākṛtaḥ
tatas te kṣīṇasukṛtāḥ punar lokam imaṃ sati
patanti vivaśā devaiḥ sadyo vibhraṃśitodayāḥ
tasmāt tvaṃ sarvabhāvena bhajasva parameṣṭhinam
tadguṇāśrayayā bhaktyā bhajanīyapadāmbujam
vāsudeve bhagavati bhaktiyogaḥ prayojitaḥ
janayaty āśu vairāgyaṃ jñānaṃ yad brahmadarśanam
yadāsya cittam artheṣu sameṣv indriyavṛttibhiḥ
na vigṛhṇāti vaiṣamyaṃ priyam apriyam ity uta
sa tadaivātmanātmānaṃ niḥsaṅgaṃ samadarśanam
heyopādeyarahitam ārūḍhaṃ padam īkṣate
jñānamātraṃ paraṃ brahma paramātmeśvaraḥ pumān
dṛśyādibhiḥ pṛthag bhāvair bhagavān eka īyate
etāvān eva yogena samagreṇeha yoginaḥ
yujyate 'bhimato hy artho yad asaṅgas tu kṛtsnaśaḥ
jñānam ekaṃ parācīnair indriyair brahma nirguṇam
avabhāty artharūpeṇa bhrāntyā śabdādidharmiṇā
yathā mahān ahaṃrūpas trivṛt pañcavidhaḥ svarāṭ
ekādaśavidhas tasya vapur aṇḍaṃ jagad yataḥ
etad vai śraddhayā bhaktyā yogābhyāsena nityaśaḥ
samāhitātmā niḥsaṅgo viraktyā paripaśyati
ity etat kathitaṃ gurvi jñānaṃ tad brahmadarśanam
yenānubudhyate tattvaṃ prakṛteḥ puruṣasya ca
jñānayogaś ca manniṣṭho nairguṇyo bhaktilakṣaṇaḥ
dvayor apy eka evārtho bhagavacchabdalakṣaṇaḥ
yathendriyaiḥ pṛthagdvārair artho bahuguṇāśrayaḥ
eko nāneyate tadvad bhagavān śāstravartmabhiḥ
kriyayā kratubhir dānais tapaḥsvādhyāyamarśanaiḥ
ātmendriyajayenāpi saṃnyāsena ca karmaṇām
yogena vividhāṅgena bhaktiyogena caiva hi
dharmeṇobhayacihnena yaḥ pravṛttinivṛttimān
ātmatattvāvabodhena vairāgyeṇa dṛḍhena ca
īyate bhagavān ebhiḥ saguṇo nirguṇaḥ svadṛk
prāvocaṃ bhaktiyogasya svarūpaṃ te caturvidham
kālasya cāvyaktagater yo 'ntardhāvati jantuṣu
jīvasya saṃsṛtīr bahvīr avidyākarmanirmitāḥ
yāsv aṅga praviśann ātmā na veda gatim ātmanaḥ
naitat khalāyopadiśen nāvinītāya karhicit
na stabdhāya na bhinnāya naiva dharmadhvajāya ca
na lolupāyopadiśen na gṛhārūḍhacetase
nābhaktāya ca me jātu na madbhaktadviṣām api
śraddadhānāya bhaktāya vinītāyānasūyave
bhūteṣu kṛtamaitrāya śuśrūṣābhiratāya ca
bahirjātavirāgāya śāntacittāya dīyatām
nirmatsarāya śucaye yasyāhaṃ preyasāṃ priyaḥ
ya idaṃ śṛṇuyād amba śraddhayā puruṣaḥ sakṛt
yo vābhidhatte maccittaḥ sa hy eti padavīṃ ca me
maitreya uvāca
evaṃ niśamya kapilasya vaco janitrī sā kardamasya dayitā kila devahūtiḥ
visrastamohapaṭalā tam abhipraṇamya tuṣṭāva tattvaviṣayāṅkitasiddhibhūmim
devahūtir uvāca
athāpy ajo 'ntaḥsalile śayānaṃ bhūtendriyārthātmamayaṃ vapus te
guṇapravāhaṃ sadaśeṣabījaṃ dadhyau svayaṃ yaj jaṭharābjajātaḥ
sa eva viśvasya bhavān vidhatte guṇapravāheṇa vibhaktavīryaḥ
sargādy anīho 'vitathābhisaṃdhir ātmeśvaro 'tarkyasahasraśaktiḥ
sa tvaṃ bhṛto me jaṭhareṇa nātha kathaṃ nu yasyodara etad āsīt
viśvaṃ yugānte vaṭapattra ekaḥ śete sma māyāśiśur aṅghripānaḥ
tvaṃ dehatantraḥ praśamāya pāpmanāṃ nideśabhājāṃ ca vibho vibhūtaye
yathāvatārās tava sūkarādayas tathāyam apy ātmapathopalabdhaye
yan nāmadheyaśravaṇānukīrtanād yatprahvaṇād yatsmaraṇād api kvacit
śvādo 'pi sadyaḥ savanāya kalpate kutaḥ punas te bhagavan nu darśanāt
aho bata śvapaco 'to garīyān yaj jihvāgre vartate nāma tubhyam
tepus tapas te juhuvuḥ sasnur āryā brahmānūcur nāma gṛṇanti ye te
taṃ tvām ahaṃ brahma paraṃ pumāṃsaṃ pratyaksrotasy ātmani saṃvibhāvyam
svatejasā dhvastaguṇapravāhaṃ vande viṣṇuṃ kapilaṃ vedagarbham
maitreya uvāca
īḍito bhagavān evaṃ kapilākhyaḥ paraḥ pumān
vācāviklavayety āha mātaraṃ mātṛvatsalaḥ
kapila uvāca
mārgeṇānena mātas te susevyenoditena me
āsthitena parāṃ kāṣṭhām acirād avarotsyasi
śraddhatsvaitan mataṃ mahyaṃ juṣṭaṃ yad brahmavādibhiḥ
yena mām abhayaṃ yāyā mṛtyum ṛcchanty atadvidaḥ
maitreya uvāca
iti pradarśya bhagavān satīṃ tām ātmano gatim
svamātrā brahmavādinyā kapilo 'numato yayau
sā cāpi tanayoktena yogādeśena yogayuk
tasminn āśrama āpīḍe sarasvatyāḥ samāhitā
abhīkṣṇāvagāhakapiśān jaṭilān kuṭilālakān
ātmānaṃ cogratapasā bibhratī cīriṇaṃ kṛśam
prajāpateḥ kardamasya tapoyogavijṛmbhitam
svagārhasthyam anaupamyaṃ prārthyaṃ vaimānikair api
payaḥphenanibhāḥ śayyā dāntā rukmaparicchadāḥ
āsanāni ca haimāni susparśāstaraṇāni ca
svacchasphaṭikakuḍyeṣu mahāmārakateṣu ca
ratnapradīpā ābhānti lalanā ratnasaṃyutāḥ
gṛhodyānaṃ kusumitai ramyaṃ bahvamaradrumaiḥ
kūjadvihaṃgamithunaṃ gāyanmattamadhuvratam
yatra praviṣṭam ātmānaṃ vibudhānucarā jaguḥ
vāpyām utpalagandhinyāṃ kardamenopalālitam
hitvā tad īpsitatamam apy ākhaṇḍalayoṣitām
kiṃcic cakāra vadanaṃ putraviśleṣaṇāturā
vanaṃ pravrajite patyāv apatyavirahāturā
jñātatattvāpy abhūn naṣṭe vatse gaur iva vatsalā
tam eva dhyāyatī devam apatyaṃ kapilaṃ harim
babhūvācirato vatsa niḥspṛhā tādṛśe gṛhe
dhyāyatī bhagavadrūpaṃ yad āha dhyānagocaram
sutaḥ prasannavadanaṃ samastavyastacintayā
bhaktipravāhayogena vairāgyeṇa balīyasā
yuktānuṣṭhānajātena jñānena brahmahetunā
viśuddhena tadātmānam ātmanā viśvatomukham
svānubhūtyā tirobhūtamāyāguṇaviśeṣaṇam
brahmaṇy avasthitamatir bhagavaty ātmasaṃśraye
nivṛttajīvāpattitvāt kṣīṇakleśāptanirvṛtiḥ
nityārūḍhasamādhitvāt parāvṛttaguṇabhramā
na sasmāra tadātmānaṃ svapne dṛṣṭam ivotthitaḥ
taddehaḥ parataḥ poṣo 'py akṛśaś cādhyasaṃbhavāt
babhau malair avacchannaḥ sadhūma iva pāvakaḥ
svāṅgaṃ tapoyogamayaṃ muktakeśaṃ gatāmbaram
daivaguptaṃ na bubudhe vāsudevapraviṣṭadhīḥ
evaṃ sā kapiloktena mārgeṇācirataḥ param
ātmānaṃ brahmanirvāṇaṃ bhagavantam avāpa ha
tad vīrāsīt puṇyatamaṃ kṣetraṃ trailokyaviśrutam
nāmnā siddhapadaṃ yatra sā saṃsiddhim upeyuṣī
tasyās tad yogavidhutamārtyaṃ martyam abhūt sarit
srotasāṃ pravarā saumya siddhidā siddhasevitā
kapilo 'pi mahāyogī bhagavān pitur āśramāt
mātaraṃ samanujñāpya prāgudīcīṃ diśaṃ yayau
siddhacāraṇagandharvair munibhiś cāpsarogaṇaiḥ
stūyamānaḥ samudreṇa dattārhaṇaniketanaḥ
āste yogaṃ samāsthāya sāṃkhyācāryair abhiṣṭutaḥ
trayāṇām api lokānām upaśāntyai samāhitaḥ
etan nigaditaṃ tāta yat pṛṣṭo 'haṃ tavānagha
kapilasya ca saṃvādo devahūtyāś ca pāvanaḥ
ya idam anuśṛṇoti yo 'bhidhatte kapilamuner matam ātmayogaguhyam
bhagavati kṛtadhīḥ suparṇaketāv upalabhate bhagavatpadāravindam
maitreya uvāca
manos tu śatarūpāyāṃ tisraḥ kanyāś ca jajñire
ākūtir devahūtiś ca prasūtir iti viśrutāḥ
ākūtiṃ rucaye prādād api bhrātṛmatīṃ nṛpaḥ
putrikādharmam āśritya śatarūpānumoditaḥ
prajāpatiḥ sa bhagavān rucis tasyām ajījanat
mithunaṃ brahmavarcasvī parameṇa samādhinā
yas tayoḥ puruṣaḥ sākṣād viṣṇur yajñasvarūpadhṛk
yā strī sā dakṣiṇā bhūter aṃśabhūtānapāyinī
āninye svagṛhaṃ putryāḥ putraṃ vitatarociṣam
svāyambhuvo mudā yukto rucir jagrāha dakṣiṇām
tāṃ kāmayānāṃ bhagavān uvāha yajuṣāṃ patiḥ
tuṣṭāyāṃ toṣam āpanno 'janayad dvādaśātmajān
toṣaḥ pratoṣaḥ santoṣo bhadraḥ śāntir iḍaspatiḥ
idhmaḥ kavir vibhuḥ svahnaḥ sudevo rocano dviṣaṭ
tuṣitā nāma te devā āsan svāyambhuvāntare
marīcimiśrā ṛṣayo yajñaḥ suragaṇeśvaraḥ
priyavratottānapādau manuputrau mahaujasau
tatputrapautranaptṝṇām anuvṛttaṃ tadantaram
devahūtim adāt tāta kardamāyātmajāṃ manuḥ
tatsambandhi śrutaprāyaṃ bhavatā gadato mama
dakṣāya brahmaputrāya prasūtiṃ bhagavān manuḥ
prāyacchad yatkṛtaḥ sargas trilokyāṃ vitato mahān
yāḥ kardamasutāḥ proktā nava brahmarṣipatnayaḥ
tāsāṃ prasūtiprasavaṃ procyamānaṃ nibodha me
patnī marīces tu kalā suṣuve kardamātmajā
kaśyapaṃ pūrṇimānaṃ ca yayor āpūritaṃ jagat
pūrṇimāsūta virajaṃ viśvagaṃ ca parantapa
devakulyāṃ hareḥ pādaśaucād yābhūt sarid divaḥ
atreḥ patny anasūyā trīñ jajñe suyaśasaḥ sutān
dattaṃ durvāsasaṃ somam ātmeśabrahmasambhavān
vidura uvāca
atrer gṛhe suraśreṣṭhāḥ sthityutpattyantahetavaḥ
kiṃciccikīrṣavo jātā etad ākhyāhi me guro
maitreya uvāca
brahmaṇā coditaḥ sṛṣṭāv atrir brahmavidāṃ varaḥ
saha patnyā yayāv ṛkṣaṃ kulādriṃ tapasi sthitaḥ
tasmin prasūnastabakapalāśāśokakānane
vārbhiḥ sravadbhir udghuṣṭe nirvindhyāyāḥ samantataḥ
prāṇāyāmena saṃyamya mano varṣaśataṃ muniḥ
atiṣṭhad ekapādena nirdvandvo 'nilabhojanaḥ
śaraṇaṃ taṃ prapadye 'haṃ ya eva jagadīśvaraḥ
prajām ātmasamāṃ mahyaṃ prayacchatv iti cintayan
tapyamānaṃ tribhuvanaṃ prāṇāyāmaidhasāgninā
nirgatena muner mūrdhnaḥ samīkṣya prabhavas trayaḥ
apsaromunigandharvasiddhavidyādharoragaiḥ
vitāyamānayaśasas tadāśramapadaṃ yayuḥ
tatprādurbhāvasaṃyoga vidyotitamanā muniḥ
uttiṣṭhann ekapādena dadarśa vibudharṣabhān
praṇamya daṇḍavad bhūmāv upatasthe 'rhaṇāñjaliḥ
vṛṣahaṃsasuparṇasthān svaiḥ svaiś cihnaiś ca cihnitān
kṛpāvalokena hasadvadanenopalambhitān
tadrociṣā pratihate nimīlya munir akṣiṇī
cetas tatpravaṇaṃ yuñjann astāvīt saṃhatāñjaliḥ
ślakṣṇayā sūktayā vācā sarvalokagarīyasaḥ
atrir uvāca
viśvodbhavasthitilayeṣu vibhajyamānairmāyāguṇair anuyugaṃ vigṛhītadehāḥ
te brahmaviṣṇugiriśāḥ praṇato 'smy ahaṃ vastebhyaḥ ka eva bhavatāṃ ma ihopahūtaḥ
eko mayeha bhagavān vividhapradhānaiścittīkṛtaḥ prajananāya kathaṃ nu yūyam
atrāgatās tanubhṛtāṃ manaso 'pi dūrādbrūta prasīdata mahān iha vismayo me
maitreya uvāca
iti tasya vacaḥ śrutvā trayas te vibudharṣabhāḥ
pratyāhuḥ ślakṣṇayā vācā prahasya tam ṛṣiṃ prabho
devā ūcuḥ
yathā kṛtas te saṅkalpo bhāvyaṃ tenaiva nānyathā
satsaṅkalpasya te brahman yad vai dhyāyati te vayam
athāsmadaṃśabhūtās te ātmajā lokaviśrutāḥ
bhavitāro 'ṅga bhadraṃ te visrapsyanti ca te yaśaḥ
evaṃ kāmavaraṃ dattvā pratijagmuḥ sureśvarāḥ
sabhājitās tayoḥ samyag dampatyor miṣatos tataḥ
somo 'bhūd brahmaṇo 'ṃśena datto viṣṇos tu yogavit
durvāsāḥ śaṅkarasyāṃśo nibodhāṅgirasaḥ prajāḥ
śraddhā tv aṅgirasaḥ patnī catasro 'sūta kanyakāḥ
sinīvālī kuhū rākā caturthy anumatis tathā
tatputrāv aparāv āstāṃ khyātau svārociṣe 'ntare
utathyo bhagavān sākṣād brahmiṣṭhaś ca bṛhaspatiḥ
pulastyo 'janayat patnyām agastyaṃ ca havirbhuvi
so 'nyajanmani dahrāgnir viśravāś ca mahātapāḥ
tasya yakṣapatir devaḥ kuberas tv iḍaviḍāsutaḥ
rāvaṇaḥ kumbhakarṇaś ca tathānyasyāṃ vibhīṣaṇaḥ
pulahasya gatir bhāryā trīn asūta satī sutān
karmaśreṣṭhaṃ varīyāṃsaṃ sahiṣṇuṃ ca mahāmate
krator api kriyā bhāryā vālakhilyān asūyata
ṛṣīn ṣaṣṭisahasrāṇi jvalato brahmatejasā
ūrjāyāṃ jajñire putrā vasiṣṭhasya parantapa
citraketupradhānās te sapta brahmarṣayo 'malāḥ
citraketuḥ surociś ca virajā mitra eva ca
ulbaṇo vasubhṛdyāno dyumān śaktyādayo 'pare
cittis tv atharvaṇaḥ patnī lebhe putraṃ dhṛtavratam
dadhyañcam aśvaśirasaṃ bhṛgor vaṃśaṃ nibodha me
bhṛguḥ khyātyāṃ mahābhāgaḥ patnyāṃ putrān ajījanat
dhātāraṃ ca vidhātāraṃ śriyaṃ ca bhagavatparām
āyatiṃ niyatiṃ caiva sute merus tayor adāt
tābhyāṃ tayor abhavatāṃ mṛkaṇḍaḥ prāṇa eva ca
mārkaṇḍeyo mṛkaṇḍasya prāṇād vedaśirā muniḥ
kaviś ca bhārgavo yasya bhagavān uśanā sutaḥ
ta ete munayaḥ kṣattar lokān sargair abhāvayan
eṣa kardamadauhitra santānaḥ kathitas tava
śṛṇvataḥ śraddadhānasya sadyaḥ pāpaharaḥ paraḥ
prasūtiṃ mānavīṃ dakṣa upayeme hy ajātmajaḥ
tasyāṃ sasarja duhitṝḥ ṣoḍaśāmalalocanāḥ
trayodaśādād dharmāya tathaikām agnaye vibhuḥ
pitṛbhya ekāṃ yuktebhyo bhavāyaikāṃ bhavachide
śraddhā maitrī dayā śāntis tuṣṭiḥ puṣṭiḥ kriyonnatiḥ
buddhir medhā titikṣā hrīr mūrtir dharmasya patnayaḥ
śraddhāsūta śubhaṃ maitrī prasādam abhayaṃ dayā
śāntiḥ sukhaṃ mudaṃ tuṣṭiḥ smayaṃ puṣṭir asūyata
yogaṃ kriyonnatir darpam arthaṃ buddhir asūyata
medhā smṛtiṃ titikṣā tu kṣemaṃ hrīḥ praśrayaṃ sutam
mūrtiḥ sarvaguṇotpattir naranārāyaṇāv ṛṣī
yayor janmany ado viśvam abhyanandat sunirvṛtam
manāṃsi kakubho vātāḥ praseduḥ sarito 'drayaḥ
divy avādyanta tūryāṇi petuḥ kusumavṛṣṭayaḥ
munayas tuṣṭuvus tuṣṭā jagur gandharvakinnarāḥ
nṛtyanti sma striyo devya āsīt paramamaṅgalam
devā brahmādayaḥ sarve upatasthur abhiṣṭavaiḥ
devā ūcuḥ
yo māyayā viracitaṃ nijayātmanīdaṃ khe rūpabhedam iva tatpraticakṣaṇāya
etena dharmasadane ṛṣimūrtinādya prāduścakāra puruṣāya namaḥ parasmai
so 'yaṃ sthitivyatikaropaśamāya sṛṣṭānsattvena naḥ suragaṇān anumeyatattvaḥ
dṛśyād adabhrakaruṇena vilokanena yacchrīniketam amalaṃ kṣipatāravindam
evaṃ suragaṇais tāta bhagavantāv abhiṣṭutau
labdhāvalokair yayatur arcitau gandhamādanam
tāv imau vai bhagavato harer aṃśāv ihāgatau
bhāravyayāya ca bhuvaḥ kṛṣṇau yadukurūdvahau
svāhābhimāninaś cāgner ātmajāṃs trīn ajījanat
pāvakaṃ pavamānaṃ ca śuciṃ ca hutabhojanam
tebhyo 'gnayaḥ samabhavan catvāriṃśacca pañca ca
ta evaikonapañcāśat sākaṃ pitṛpitāmahaiḥ
vaitānike karmaṇi yan nāmabhir brahmavādibhiḥ
āgneyya iṣṭayo yajñe nirūpyante 'gnayas tu te
agniṣvāttā barhiṣadaḥ saumyāḥ pitara ājyapāḥ
sāgnayo 'nagnayas teṣāṃ patnī dākṣāyaṇī svadhā
tebhyo dadhāra kanye dve vayunāṃ dhāriṇīṃ svadhā
ubhe te brahmavādinyau jñānavijñānapārage
bhavasya patnī tu satī bhavaṃ devam anuvratā
ātmanaḥ sadṛśaṃ putraṃ na lebhe guṇaśīlataḥ
pitary apratirūpe sve bhavāyānāgase ruṣā
aprauḍhaivātmanātmānam ajahād yogasaṃyutā
vidura uvāca
bhave śīlavatāṃ śreṣṭhe dakṣo duhitṛvatsalaḥ
vidveṣam akarot kasmād anādṛtyātmajāṃ satīm
kas taṃ carācaraguruṃ nirvairaṃ śāntavigraham
ātmārāmaṃ kathaṃ dveṣṭi jagato daivataṃ mahat
etad ākhyāhi me brahman jāmātuḥ śvaśurasya ca
vidveṣas tu yataḥ prāṇāṃs tatyaje dustyajān satī
maitreya uvāca
purā viśvasṛjāṃ satre sametāḥ paramarṣayaḥ
tathāmaragaṇāḥ sarve sānugā munayo 'gnayaḥ
tatra praviṣṭam ṛṣayo dṛṣṭvārkam iva rociṣā
bhrājamānaṃ vitimiraṃ kurvantaṃ tan mahat sadaḥ
udatiṣṭhan sadasyās te svadhiṣṇyebhyaḥ sahāgnayaḥ
ṛte viriñcaṃ śarvaṃ ca tadbhāsākṣiptacetasaḥ
sadasaspatibhir dakṣo bhagavān sādhu satkṛtaḥ
ajaṃ lokaguruṃ natvā niṣasāda tadājñayā
prāṅniṣaṇṇaṃ mṛḍaṃ dṛṣṭvā nāmṛṣyat tadanādṛtaḥ
uvāca vāmaṃ cakṣurbhyām abhivīkṣya dahann iva
śrūyatāṃ brahmarṣayo me sahadevāḥ sahāgnayaḥ
sādhūnāṃ bruvato vṛttaṃ nājñānān na ca matsarāt
ayaṃ tu lokapālānāṃ yaśoghno nirapatrapaḥ
sadbhir ācaritaḥ panthā yena stabdhena dūṣitaḥ
eṣa me śiṣyatāṃ prāpto yan me duhitur agrahīt
pāṇiṃ viprāgnimukhataḥ sāvitryā iva sādhuvat
gṛhītvā mṛgaśāvākṣyāḥ pāṇiṃ markaṭalocanaḥ
pratyutthānābhivādārhe vācāpy akṛta nocitam
luptakriyāyāśucaye mānine bhinnasetave
anicchann apy adāṃ bālāṃ śūdrāyevośatīṃ giram
pretāvāseṣu ghoreṣu pretair bhūtagaṇair vṛtaḥ
aṭaty unmattavan nagno vyuptakeśo hasan rudan
citābhasmakṛtasnānaḥ pretasraṅnrasthibhūṣaṇaḥ
śivāpadeśo hy aśivo matto mattajanapriyaḥ
patiḥ pramathanāthānāṃ tamomātrātmakātmanām
tasmā unmādanāthāya naṣṭaśaucāya durhṛde
dattā bata mayā sādhvī codite parameṣṭhinā
maitreya uvāca
vinindyaivaṃ sa giriśam apratīpam avasthitam
dakṣo 'thāpa upaspṛśya kruddhaḥ śaptuṃ pracakrame
ayaṃ tu devayajana indropendrādibhir bhavaḥ
saha bhāgaṃ na labhatāṃ devair devagaṇādhamaḥ
niṣidhyamānaḥ sa sadasyamukhyair dakṣo giritrāya visṛjya śāpam
tasmād viniṣkramya vivṛddhamanyur jagāma kauravya nijaṃ niketanam
vijñāya śāpaṃ giriśānugāgraṇīr nandīśvaro roṣakaṣāyadūṣitaḥ
dakṣāya śāpaṃ visasarja dāruṇaṃ ye cānvamodaṃs tadavācyatāṃ dvijāḥ
ya etan martyam uddiśya bhagavaty apratidruhi
druhyaty ajñaḥ pṛthagdṛṣṭis tattvato vimukho bhavet
gṛheṣu kūṭadharmeṣu sakto grāmyasukhecchayā
karmatantraṃ vitanute vedavādavipannadhīḥ
buddhyā parābhidhyāyinyā vismṛtātmagatiḥ paśuḥ
strīkāmaḥ so 'stv atitarāṃ dakṣo bastamukho 'cirāt
vidyābuddhir avidyāyāṃ karmamayyām asau jaḍaḥ
saṃsarantviha ye cāmum anu śarvāvamāninam
giraḥ śrutāyāḥ puṣpiṇyā madhugandhena bhūriṇā
mathnā conmathitātmānaḥ saṃmuhyantu haradviṣaḥ
sarvabhakṣā dvijā vṛttyai dhṛtavidyātapovratāḥ
vittadehendriyārāmā yācakā vicarantv iha
tasyaivaṃ vadataḥ śāpaṃ śrutvā dvijakulāya vai
bhṛguḥ pratyasṛjacchāpaṃ brahmadaṇḍaṃ duratyayam
bhavavratadharā ye ca ye ca tān samanuvratāḥ
pāṣaṇḍinas te bhavantu sacchāstraparipanthinaḥ
naṣṭaśaucā mūḍhadhiyo jaṭābhasmāsthidhāriṇaḥ
viśantu śivadīkṣāyāṃ yatra daivaṃ surāsavam
brahma ca brāhmaṇāṃś caiva yad yūyaṃ parinindatha
setuṃ vidhāraṇaṃ puṃsām ataḥ pāṣaṇḍam āśritāḥ
eṣa eva hi lokānāṃ śivaḥ panthāḥ sanātanaḥ
yaṃ pūrve cānusaṃtasthur yatpramāṇaṃ janārdanaḥ
tad brahma paramaṃ śuddhaṃ satāṃ vartma sanātanam
vigarhya yāta pāṣaṇḍaṃ daivaṃ vo yatra bhūtarāṭ
maitreya uvāca
tasyaivaṃ vadataḥ śāpaṃ bhṛgoḥ sa bhagavān bhavaḥ
niścakrāma tataḥ kiṃcid vimanā iva sānugaḥ
te 'pi viśvasṛjaḥ satraṃ sahasraparivatsarān
saṃvidhāya maheṣvāsa yatrejya ṛṣabho hariḥ
āplutyāvabhṛthaṃ yatra gaṅgā yamunayānvitā
virajenātmanā sarve svaṃ svaṃ dhāma yayus tataḥ
maitreya uvāca
sadā vidviṣator evaṃ kālo vai dhriyamāṇayoḥ
jāmātuḥ śvaśurasyāpi sumahān aticakrame
yadābhiṣikto dakṣas tu brahmaṇā parameṣṭhinā
prajāpatīnāṃ sarveṣām ādhipatye smayo 'bhavat
iṣṭvā sa vājapeyena brahmiṣṭhān abhibhūya ca
bṛhaspatisavaṃ nāma samārebhe kratūttamam
tasmin brahmarṣayaḥ sarve devarṣipitṛdevatāḥ
āsan kṛtasvastyayanās tatpatnyaś ca sabhartṛkāḥ
tad upaśrutya nabhasi khecarāṇāṃ prajalpatām
satī dākṣāyaṇī devī pitṛyajñamahotsavam
vrajantīḥ sarvato digbhya upadevavarastriyaḥ
vimānayānāḥ sapreṣṭhā niṣkakaṇṭhīḥ suvāsasaḥ
dṛṣṭvā svanilayābhyāśe lolākṣīr mṛṣṭakuṇḍalāḥ
patiṃ bhūtapatiṃ devam autsukyād abhyabhāṣata
saty uvāca
prajāpates te śvaśurasya sāmprataṃ niryāpito yajñamahotsavaḥ kila
vayaṃ ca tatrābhisarāma vāma te yady arthitāmī vibudhā vrajanti hi
tasmin bhaginyo mama bhartṛbhiḥ svakair dhruvaṃ gamiṣyanti suhṛddidṛkṣavaḥ
ahaṃ ca tasmin bhavatābhikāmaye sahopanītaṃ paribarham arhitum
tatra svasṝr me nanu bhartṛsaṃmitā mātṛṣvasṝḥ klinnadhiyaṃ ca mātaram
drakṣye cirotkaṇṭhamanā maharṣibhir unnīyamānaṃ ca mṛḍādhvaradhvajam
tvayy etad āścaryam ajātmamāyayā vinirmitaṃ bhāti guṇatrayātmakam
tathāpy ahaṃ yoṣid atattvavic ca te dīnā didṛkṣe bhava me bhavakṣitim
paśya prayāntīr abhavānyayoṣito 'py alaṃkṛtāḥ kāntasakhā varūthaśaḥ
yāsāṃ vrajadbhiḥ śitikaṇṭha maṇḍitaṃ nabho vimānaiḥ kalahaṃsapāṇḍubhiḥ
kathaṃ sutāyāḥ pitṛgehakautukaṃ niśamya dehaḥ suravarya neṅgate
anāhutā apy abhiyanti sauhṛdaṃ bhartur guror dehakṛtaś ca ketanam
tan me prasīdedam amartya vāñchitaṃ kartuṃ bhavān kāruṇiko batārhati
tvayātmano 'rdhe 'ham adabhracakṣuṣā nirūpitā mānugṛhāṇa yācitaḥ
ṛṣir uvāca
evaṃ giritraḥ priyayābhibhāṣitaḥ pratyabhyadhatta prahasan suhṛtpriyaḥ
saṃsmārito marmabhidaḥ kuvāgiṣūn yān āha ko viśvasṛjāṃ samakṣataḥ
śrībhagavān uvāca
tvayoditaṃ śobhanam eva śobhane anāhutā apy abhiyanti bandhuṣu
te yady anutpāditadoṣadṛṣṭayo balīyasānātmyamadena manyunā
vidyātapovittavapurvayaḥkulaiḥ satāṃ guṇaiḥ ṣaḍbhir asattametaraiḥ
smṛtau hatāyāṃ bhṛtamānadurdṛśaḥ stabdhā na paśyanti hi dhāma bhūyasām
naitādṛśānāṃ svajanavyapekṣayā gṛhān pratīyād anavasthitātmanām
ye 'bhyāgatān vakradhiyābhicakṣate āropitabhrūbhir amarṣaṇākṣibhiḥ
tathāribhir na vyathate śilīmukhaiḥ śete 'rditāṅgo hṛdayena dūyatā
svānāṃ yathā vakradhiyāṃ duruktibhir divāniśaṃ tapyati marmatāḍitaḥ
vyaktaṃ tvam utkṛṣṭagateḥ prajāpateḥ priyātmajānām asi subhru me matā
tathāpi mānaṃ na pituḥ prapatsyase madāśrayāt kaḥ paritapyate yataḥ
pāpacyamānena hṛdāturendriyaḥ samṛddhibhiḥ pūruṣabuddhisākṣiṇām
akalpa eṣām adhiroḍhum añjasā paraṃ padaṃ dveṣṭi yathāsurā harim
pratyudgamapraśrayaṇābhivādanaṃ vidhīyate sādhu mithaḥ sumadhyame
prājñaiḥ parasmai puruṣāya cetasā guhāśayāyaiva na dehamānine
sattvaṃ viśuddhaṃ vasudevaśabditaṃ yad īyate tatra pumān apāvṛtaḥ
sattve ca tasmin bhagavān vāsudevo hy adhokṣajo me namasā vidhīyate
tat te nirīkṣyo na pitāpi dehakṛd dakṣo mama dviṭ tadanuvratāś ca ye
yo viśvasṛgyajñagataṃ varoru mām anāgasaṃ durvacasākarot tiraḥ
yadi vrajiṣyasy atihāya madvaco bhadraṃ bhavatyā na tato bhaviṣyati
saṃbhāvitasya svajanāt parābhavo yadā sa sadyo maraṇāya kalpate
maitreya uvāca
etāvad uktvā virarāma śaṅkaraḥ patnyaṅganāśaṃ hy ubhayatra cintayan
suhṛddidṛkṣuḥ pariśaṅkitā bhavān niṣkrāmatī nirviśatī dvidhāsa sā
suhṛddidṛkṣāpratighātadurmanāḥ snehād rudaty aśrukalātivihvalā
bhavaṃ bhavāny apratipūruṣaṃ ruṣā pradhakṣyatīvaikṣata jātavepathuḥ
tato viniḥśvasya satī vihāya taṃ śokena roṣeṇa ca dūyatā hṛdā
pitror agāt straiṇavimūḍhadhīr gṛhān premṇātmano yo 'rdham adāt satāṃ priyaḥ
tām anvagacchan drutavikramāṃ satīm ekāṃ trinetrānucarāḥ sahasraśaḥ
sapārṣadayakṣā maṇimanmadādayaḥ purovṛṣendrās tarasā gatavyathāḥ
tāṃ sārikākandukadarpaṇāmbujaśvetātapatravyajanasragādibhiḥ
gītāyanair dundubhiśaṅkhaveṇubhir vṛṣendram āropya viṭaṅkitā yayuḥ
ābrahmaghoṣorjitayajñavaiśasaṃ viprarṣijuṣṭaṃ vibudhaiś ca sarvaśaḥ
mṛddārvayaḥkāñcanadarbhacarmabhir nisṛṣṭabhāṇḍaṃ yajanaṃ samāviśat
tām āgatāṃ tatra na kaścanādriyad vimānitāṃ yajñakṛto bhayājjanaḥ
ṛte svasṝr vai jananīṃ ca sādarāḥ premāśrukaṇṭhyaḥ pariṣasvajur mudā
saudaryasampraśnasamarthavārtayā mātrā ca mātṛṣvasṛbhiś ca sādaram
dattāṃ saparyāṃ varam āsanaṃ ca sā nādatta pitrāpratinanditā satī
arudrabhāgaṃ tam avekṣya cādhvaraṃ pitrā ca deve kṛtahelanaṃ vibhau
anādṛtā yajñasadasy adhīśvarī cukopa lokān iva dhakṣyatī ruṣā
jagarha sāmarṣavipannayā girā śivadviṣaṃ dhūmapathaśramasmayam
svatejasā bhūtagaṇān samutthitān nigṛhya devī jagato 'bhiśṛṇvataḥ
devy uvāca
na yasya loke 'sty atiśāyanaḥ priyas tathāpriyo dehabhṛtāṃ priyātmanaḥ
tasmin samastātmani muktavairake ṛte bhavantaṃ katamaḥ pratīpayet
doṣān pareṣāṃ hi guṇeṣu sādhavo gṛhṇanti kecin na bhavādṛśo dvija
guṇāṃś ca phalgūn bahulīkariṣṇavo mahattamās teṣv avidad bhavān agham
nāścaryam etad yad asatsu sarvadā mahadvinindā kuṇapātmavādiṣu
serṣyaṃ mahāpūruṣapādapāṃsubhir nirastatejaḥsu tad eva śobhanam
yad dvyakṣaraṃ nāma gireritaṃ nṛṇāṃ sakṛt prasaṅgād agham āśu hanti tat
pavitrakīrtiṃ tam alaṅghyaśāsanaṃ bhavān aho dveṣṭi śivaṃ śivetaraḥ
yatpādapadmaṃ mahatāṃ mano'libhir niṣevitaṃ brahmarasāsavārthibhiḥ
lokasya yad varṣati cāśiṣo 'rthinas tasmai bhavān druhyati viśvabandhave
kiṃvā śivākhyam aśivaṃ na vidus tvad anye brahmādayas tam avakīrya jaṭāḥ śmaśāne
tanmālyabhasmanṛkapāly avasat piśācair ye mūrdhabhir dadhati taccaraṇāvasṛṣṭam
karṇau pidhāya nirayād yad akalpa īśe dharmāvitary asṛṇibhir nṛbhir asyamāne
chindyāt prasahya ruśatīm asatīṃ prabhuś cejjihvām asūn api tato visṛjet sa dharmaḥ
atas tavotpannam idaṃ kalevaraṃ na dhārayiṣye śitikaṇṭhagarhiṇaḥ
jagdhasya mohāddhi viśuddhim andhaso jugupsitasyoddharaṇaṃ pracakṣate
na vedavādān anuvartate matiḥ sva eva loke ramato mahāmuneḥ
yathā gatir devamanuṣyayoḥ pṛthak sva eva dharme na paraṃ kṣipet sthitaḥ
karma pravṛttaṃ ca nivṛttam apy ṛtaṃ vede vivicyobhayaliṅgam āśritam
virodhi tad yaugapadaikakartari dvayaṃ tathā brahmaṇi karma narcchati
mā vaḥ padavyaḥ pitar asmadāsthitā yā yajñaśālāsu na dhūmavartmabhiḥ
tadannatṛptair asuhṛdbhir īḍitā avyaktaliṅgā avadhūtasevitāḥ
naitena dehena hare kṛtāgaso dehodbhavenālam alaṃ kujanmanā
vrīḍā mamābhūt kujanaprasaṅgatas tajjanma dhig yo mahatām avadyakṛt
gotraṃ tvadīyaṃ bhagavān vṛṣadhvajo dākṣāyaṇīty āha yadā sudurmanāḥ
vyapetanarmasmitam āśu tadāhaṃ vyutsrakṣya etat kuṇapaṃ tvadaṅgajam
maitreya uvāca
ity adhvare dakṣam anūdya śatruhan kṣitāv udīcīṃ niṣasāda śāntavāk
spṛṣṭvā jalaṃ pītadukūlasaṃvṛtā nimīlya dṛgyogapathaṃ samāviśat
kṛtvā samānāv anilau jitāsanā sodānam utthāpya ca nābhicakrataḥ
śanair hṛdi sthāpya dhiyorasi sthitaṃ kaṇṭhād bhruvor madhyam aninditānayat
evaṃ svadehaṃ mahatāṃ mahīyasā muhuḥ samāropitam aṅkam ādarāt
jihāsatī dakṣaruṣā manasvinī dadhāra gātreṣv anilāgnidhāraṇām
tataḥ svabhartuś caraṇāmbujāsavaṃ jagadguroś cintayatī na cāparam
dadarśa deho hatakalmaṣaḥ satī sadyaḥ prajajvāla samādhijāgninā
tat paśyatāṃ khe bhuvi cādbhutaṃ mahaddhā heti vādaḥ sumahān ajāyata
hanta priyā daivatamasya devī jahāv asūn kena satī prakopitā
aho anātmyaṃ mahad asya paśyata prajāpater yasya carācaraṃ prajāḥ
jahāv asūn yadvimatātmajā satī manasvinī mānam abhīkṣṇam arhati
so 'yaṃ durmarṣahṛdayo brahmadhruk ca loke 'pakīrtiṃ mahatīm avāpsyati
yadaṅgajāṃ svāṃ puruṣadviḍ udyatāṃ na pratyaṣedhan mṛtaye 'parādhataḥ
vadaty evaṃ jane satyā dṛṣṭvāsutyāgam adbhutam
dakṣaṃ tatpārṣadā hantum udatiṣṭhann udāyudhāḥ
teṣām āpatatāṃ vegaṃ niśāmya bhagavān bhṛguḥ
yajñaghnaghnena yajuṣā dakṣiṇāgnau juhāva ha
adhvaryuṇā hūyamāne devā utpetur ojasā
ṛbhavo nāma tapasā somaṃ prāptāḥ sahasraśaḥ
tair alātāyudhaiḥ sarve pramathāḥ sahaguhyakāḥ
hanyamānā diśo bhejur uśadbhir brahmatejasā
maitreya uvāca
bhavo bhavānyā nidhanaṃ prajāpater asatkṛtāyā avagamya nāradāt
svapārṣadasainyaṃ ca tadadhvararbhubhir vidrāvitaṃ krodham apāram ādadhe
kruddhaḥ sudaṣṭauṣṭhapuṭaḥ sa dhūrjaṭir jaṭāṃ taḍidvahnisaṭograrociṣam
utkṛtya rudraḥ sahasotthito hasan gambhīranādo visasarja tāṃ bhuvi
tato 'tikāyas tanuvā spṛśan divaṃ sahasrabāhur ghanaruk trisūryadṛk
karāladaṃṣṭro jvaladagnimūrdhajaḥ kapālamālī vividhodyatāyudhaḥ
taṃ kiṃ karomīti gṛṇantam āha baddhāñjaliṃ bhagavān bhūtanāthaḥ
dakṣaṃ sayajñaṃ jahi madbhaṭānāṃ tvam agraṇī rudra bhaṭāṃśako me
ājñapta evaṃ kupitena manyunā sa devadevaṃ paricakrame vibhum
mene tadātmānam asaṅgaraṃhasā mahīyasāṃ tāta sahaḥ sahiṣṇum
anvīyamānaḥ sa tu rudrapārṣadair bhṛśaṃ nadadbhir vyanadat subhairavam
udyamya śūlaṃ jagadantakāntakaṃ samprādravad ghoṣaṇabhūṣaṇāṅghriḥ
athartvijo yajamānaḥ sadasyāḥ kakubhyudīcyāṃ prasamīkṣya reṇum
tamaḥ kimetatkuta etadrajo 'bhūditi dvijā dvijapatnyaśca dadhyuḥ
vātā na vānti na hi santi dasyavaḥ prācīnabarhir jīvati hogradaṇḍaḥ
gāvo na kālyanta idaṃ kuto rajo loko 'dhunā kiṃ pralayāya kalpate
prasūtimiśrāḥ striya udvignacittā ūcur vipāko vṛjinasyaiva tasya
yat paśyantīnāṃ duhitṝṇāṃ prajeśaḥ sutāṃ satīm avadadhyāvanāgām
yastvantakāle vyuptajaṭākalāpaḥ svaśūlasūcyarpitadiggajendraḥ
vitatya nṛtyatyuditāstradordhvajān uccāṭṭahāsastanayitnubhinnadik
amarṣayitvā tam asahyatejasaṃ manyuplutaṃ durnirīkṣyaṃ bhrukuṭyā
karāladaṃṣṭrābhir udastabhāgaṇaṃ syāt svasti kiṃ kopayato vidhātuḥ
bahv evam udvignadṛśocyamāne janena dakṣasya muhur mahātmanaḥ
utpetur utpātatamāḥ sahasraśo bhayāvahā divi bhūmau ca paryak
tāvat sa rudrānucarair mahāmakho nānāyudhair vāmanakair udāyudhaiḥ
piṅgaiḥ piśaṅgair makarodarānanaiḥ paryādravadbhir vidurānvarudhyata
kecid babhañjuḥ prāgvaṃśaṃ patnīśālāṃ tathāpare
sada āgnīdhraśālāṃ ca tadvihāraṃ mahānasam
rurujur yajñapātrāṇi tathaike 'gnīn anāśayan
kuṇḍeṣv amūtrayan kecid bibhidur vedimekhalāḥ
abādhanta munīn anye eke patnīr atarjayan
apare jagṛhur devān pratyāsannān palāyitān
bhṛguṃ babandha maṇimān vīrabhadraḥ prajāpatim
caṇḍeśaḥ pūṣaṇaṃ devaṃ bhagaṃ nandīśvaro 'grahīt
sarva evartvijo dṛṣṭvā sadasyāḥ sadivaukasaḥ
tair ardyamānāḥ subhṛśaṃ grāvabhir naikadhādravan
juhvataḥ sruvahastasya śmaśrūṇi bhagavān bhavaḥ
bhṛgor luluñce sadasi yo 'hasacchmaśru darśayan
bhagasya netre bhagavān pātitasya ruṣā bhuvi
ujjahāra sadastho 'kṣṇā yaḥ śapantam asūsucat
pūṣṇo hy apātayad dantān kāliṅgasya yathā balaḥ
śapyamāne garimaṇi yo 'hasad darśayan dataḥ
ākramyorasi dakṣasya śitadhāreṇa hetinā
chindann api tad uddhartuṃ nāśaknot tryambakas tadā
śastrair astrānvitair evam anirbhinnatvacaṃ haraḥ
vismayaṃ param āpanno dadhyau paśupatiś ciram
dṛṣṭvā saṃjñapanaṃ yogaṃ paśūnāṃ sa patir makhe
yajamānapaśoḥ kasya kāyāt tenāharacchiraḥ
sādhuvādas tadā teṣāṃ karma tat tasya paśyatām
bhūtapretapiśācānāṃ anyeṣāṃ tadviparyayaḥ
juhāvaitacchirastasmin dakṣiṇāgnāv amarṣitaḥ
taddevayajanaṃ dagdhvā prātiṣṭhad guhyakālayam
maitreya uvāca
atha devagaṇāḥ sarve rudrānīkaiḥ parājitāḥ
śūlapaṭṭiśanistriṃśagadāparighamudgaraiḥ
saṃchinnabhinnasarvāṅgāḥ sartviksabhyā bhayākulāḥ
svayambhuve namaskṛtya kārtsnyenaitan nyavedayan
upalabhya puraivaitad bhagavān abjasaṃbhavaḥ
nārāyaṇaś ca viśvātmā na kasyādhvaram īyatuḥ
tad ākarṇya vibhuḥ prāha tejīyasi kṛtāgasi
kṣemāya tatra sā bhūyān na prāyeṇa bubhūṣatām
athāpi yūyaṃ kṛtakilbiṣā bhavaṃ ye barhiṣo bhāgabhājaṃ parāduḥ
prasādayadhvaṃ pariśuddhacetasā kṣipraprasādaṃ pragṛhītāṅghripadmam
āśāsānā jīvitam adhvarasya lokaḥ sapālaḥ kupite na yasmin
tam āśu devaṃ priyayā vihīnaṃ kṣamāpayadhvaṃ hṛdi viddhaṃ duruktaiḥ
nāhaṃ na yajño na ca yūyam anye ye dehabhājo munayaś ca tattvam
viduḥ pramāṇaṃ balavīryayor vā yasyātmatantrasya ka upāyaṃ vidhitset
sa ittham ādiśya surān ajas tu taiḥ samanvitaḥ pitṛbhiḥ saprajeśaiḥ
yayau svadhiṣṇyān nilayaṃ puradviṣaḥ kailāsam adripravaraṃ priyaṃ prabhoḥ
janmauṣadhitapomantrayogasiddhair naretaraiḥ
juṣṭaṃ kinnaragandharvair apsarobhir vṛtaṃ sadā
nānāmaṇimayaiḥ śṛṅgair nānādhātuvicitritaiḥ
nānādrumalatāgulmair nānāmṛgagaṇāvṛtaiḥ
nānāmalaprasravaṇair nānākandarasānubhiḥ
ramaṇaṃ viharantīnāṃ ramaṇaiḥ siddhayoṣitām
mayūrakekābhirutaṃ madāndhālivimūrchitam
plāvitai raktakaṇṭhānāṃ kūjitaiś ca patatriṇām
āhvayantam ivoddhastair dvijān kāmadughair drumaiḥ
vrajantam iva mātaṅgair gṛṇantam iva nirjharaiḥ
mandāraiḥ pārijātaiś ca saralaiś copaśobhitam
tamālaiḥ śālatālaiś ca kovidārāsanārjunaiḥ
cūtaiḥ kadambair nīpaiś ca nāgapunnāgacampakaiḥ
pāṭalāśokabakulaiḥ kundaiḥ kurabakair api
svarṇārṇaśatapatraiś ca varareṇukajātibhiḥ
kubjakair mallikābhiś ca mādhavībhiś ca maṇḍitam
panasodumbarāśvatthaplakṣanyagrodhahiṅgubhiḥ
bhūrjair oṣadhibhiḥ pūgai rājapūgaiś ca jambubhiḥ
kharjūrāmrātakāmrādyaiḥ priyālamadhukeṅgudaiḥ
drumajātibhir anyaiś ca rājitaṃ veṇukīcakaiḥ
kumudotpalakahlāraśatapatravanarddhibhiḥ
nalinīṣu kalaṃ kūjatkhagavṛndopaśobhitam
mṛgaiḥ śākhāmṛgaiḥ kroḍair mṛgendrair ṛkṣaśalyakaiḥ
gavayaiḥ śarabhair vyāghrai rurubhir mahiṣādibhiḥ
karṇāntraikapadāśvāsyair nirjuṣṭaṃ vṛkanābhibhiḥ
kadalīkhaṇḍasaṃruddhanalinīpulinaśriyam
paryastaṃ nandayā satyāḥ snānapuṇyatarodayā
vilokya bhūteśagiriṃ vibudhā vismayaṃ yayuḥ
dadṛśus tatra te ramyām alakāṃ nāma vai purīm
vanaṃ saugandhikaṃ cāpi yatra tannāma paṅkajam
nandā cālakanandā ca saritau bāhyataḥ puraḥ
tīrthapādapadāmbhojarajasātīva pāvane
yayoḥ surastriyaḥ kṣattar avaruhya svadhiṣṇyataḥ
krīḍanti puṃsaḥ siñcantyo vigāhya ratikarśitāḥ
yayos tatsnānavibhraṣṭanavakuṅkumapiñjaram
vitṛṣo 'pi pibanty ambhaḥ pāyayanto gajā gajīḥ
tārahemamahāratnavimānaśatasaṃkulām
juṣṭāṃ puṇyajanastrībhir yathā khaṃ sataḍidghanam
hitvā yakṣeśvarapurīṃ vanaṃ saugandhikaṃ ca tat
drumaiḥ kāmadughair hṛdyaṃ citramālyaphalacchadaiḥ
raktakaṇṭhakhagānīkasvaramaṇḍitaṣaṭpadam
kalahaṃsakulapreṣṭhaṃ kharadaṇḍajalāśayam
vanakuñjarasaṃghṛṣṭaharicandanavāyunā
adhi puṇyajanastrīṇāṃ muhur unmathayan manaḥ
vaidūryakṛtasopānā vāpya utpalamālinīḥ
prāptaṃ kimpuruṣair dṛṣṭvā ta ārād dadṛśur vaṭam
sa yojanaśatotsedhaḥ pādonaviṭapāyataḥ
paryakkṛtācalachāyo nirnīḍas tāpavarjitaḥ
tasmin mahāyogamaye mumukṣuśaraṇe surāḥ
dadṛśuḥ śivam āsīnaṃ tyaktāmarṣam ivāntakam
sanandanādyair mahāsiddhaiḥ śāntaiḥ saṃśāntavigraham
upāsyamānaṃ sakhyā ca bhartrā guhyakarakṣasām
vidyātapoyogapatham āsthitaṃ tam adhīśvaram
carantaṃ viśvasuhṛdaṃ vātsalyāllokamaṅgalam
liṅgaṃ ca tāpasābhīṣṭaṃ bhasmadaṇḍajaṭājinam
aṅgena sandhyābhrarucā candralekhāṃ ca bibhratam
upaviṣṭaṃ darbhamayyāṃ bṛsyāṃ brahma sanātanam
nāradāya pravocantaṃ pṛcchate śṛṇvatāṃ satām
kṛtvorau dakṣiṇe savyaṃ pādapadmaṃ ca jānuni
bāhuṃ prakoṣṭhe 'kṣamālām āsīnaṃ tarkamudrayā
taṃ brahmanirvāṇasamādhim āśritaṃ vyupāśritaṃ giriśaṃ yogakakṣām
salokapālā munayo manūnām ādyaṃ manuṃ prāñjalayaḥ praṇemuḥ
sa tūpalabhyāgatam ātmayoniṃ surāsureśair abhivanditāṅghriḥ
utthāya cakre śirasābhivandanam arhattamaḥ kasya yathaiva viṣṇuḥ
tathāpare siddhagaṇā maharṣibhir ye vai samantād anu nīlalohitam
namaskṛtaḥ prāha śaśāṅkaśekharaṃ kṛtapraṇāmaṃ prahasann ivātmabhūḥ
brahmovāca
āne tvām īśaṃ viśvasya jagato yonibījayoḥ
śakteḥ śivasya ca paraṃ yat tad brahmā nirantaram
tvam eva bhagavann etacchivaśaktyoḥ svarūpayoḥ
viśvaṃ sṛjasi pāsy atsi krīḍann ūrṇapaṭo yathā
tvam eva dharmārthadughābhipattaye dakṣeṇa sūtreṇa sasarjithādhvaram
tvayaiva loke 'vasitāś ca setavo yān brāhmaṇāḥ śraddadhate dhṛtavratāḥ
tvaṃ karmaṇāṃ maṅgala maṅgalānāṃ kartuḥ svalokaṃ tanuṣe svaḥ paraṃ vā
amaṅgalānāṃ ca tamisram ulbaṇaṃ viparyayaḥ kena tad eva kasyacit
na vai satāṃ tvaccaraṇārpitātmanāṃ bhūteṣu sarveṣv abhipaśyatāṃ tava
bhūtāni cātmany apṛthagdidṛkṣatāṃ prāyeṇa roṣo 'bhibhaved yathā paśum
pṛthagdhiyaḥ karmadṛśo durāśayāḥ parodayenārpitahṛdrujo 'niśam
parān duruktair vitudanty aruntudās tān māvadhīd daivavadhān bhavadvidhaḥ
yasmin yadā puṣkaranābhamāyayā durantayā spṛṣṭadhiyaḥ pṛthagdṛśaḥ
kurvanti tatra hy anukampayā kṛpāṃ na sādhavo daivabalāt kṛte kramam
bhavāṃs tu puṃsaḥ paramasya māyayā durantayāspṛṣṭamatiḥ samastadṛk
tayā hatātmasv anukarmacetaḥsv anugrahaṃ kartum ihārhasi prabho
kurv adhvarasyoddharaṇaṃ hatasya bhoḥ tvayāsamāptasya mano prajāpateḥ
na yatra bhāgaṃ tava bhāgino daduḥ kuyājino yena makho ninīyate
jīvatād yajamāno 'yaṃ prapadyetākṣiṇī bhagaḥ
bhṛgoḥ śmaśrūṇi rohantu pūṣṇo dantāś ca pūrvavat
devānāṃ bhagnagātrāṇām ṛtvijāṃ cāyudhāśmabhiḥ
bhavatānugṛhītānām āśu manyo 'stv anāturam
eṣa te rudra bhāgo 'stu yaducchiṣṭo 'dhvarasya vai
yajñas te rudra bhāgena kalpatām adya yajñahan
maitreya uvāca
ity ajenānunītena bhavena parituṣyatā
abhyadhāyi mahābāho prahasya śrūyatām iti
mahādeva uvāca
nāghaṃ prajeśa bālānāṃ varṇaye nānucintaye
devamāyābhibhūtānāṃ daṇḍas tatra dhṛto mayā
prajāpater dagdhaśīrṣṇo bhavatv ajamukhaṃ śiraḥ
mitrasya cakṣuṣekṣeta bhāgaṃ svaṃ barhiṣo bhagaḥ
pūṣā tu yajamānasya dadbhir jakṣatu piṣṭabhuk
devāḥ prakṛtasarvāṅgā ye ma uccheṣaṇaṃ daduḥ
bāhubhyām aśvinoḥ pūṣṇo hastābhyāṃ kṛtabāhavaḥ
bhavantv adhvaryavaś cānye bastaśmaśrur bhṛgur bhavet
maitreya uvāca
tadā sarvāṇi bhūtāni śrutvā mīḍhuṣṭamoditam
parituṣṭātmabhis tāta sādhu sādhv ity athābruvan
tato mīḍhvāṃsam āmantrya śunāsīrāḥ saharṣibhiḥ
bhūyas tad devayajanaṃ samīḍhvadvedhaso yayuḥ
vidhāya kārtsnyena ca tad yad āha bhagavān bhavaḥ
saṃdadhuḥ kasya kāyena savanīyapaśoḥ śiraḥ
saṃdhīyamāne śirasi dakṣo rudrābhivīkṣitaḥ
sadyaḥ supta ivottasthau dadṛśe cāgrato mṛḍam
tadā vṛṣadhvajadveṣakalilātmā prajāpatiḥ
śivāvalokād abhavaccharaddhrada ivāmalaḥ
bhavastavāya kṛtadhīr nāśaknod anurāgataḥ
autkaṇṭhyād bāṣpakalayā saṃparetāṃ sutāṃ smaran
kṛcchrāt saṃstabhya ca manaḥ premavihvalitaḥ sudhīḥ
śaśaṃsa nirvyalīkena bhāveneśaṃ prajāpatiḥ
dakṣa uvāca
bhūyān anugraha aho bhavatā kṛto me daṇḍas tvayā mayi bhṛto yad api pralabdhaḥ
na brahmabandhuṣu ca vāṃ bhagavann avajñā tubhyaṃ hareś ca kuta eva dhṛtavrateṣu
vidyātapovratadharān mukhataḥ sma viprān brahmātmatattvam avituṃ prathamaṃ tvam asrāk
tad brāhmaṇān parama sarvavipatsu pāsi pālaḥ paśūn iva vibho pragṛhītadaṇḍaḥ
yo 'sau mayāviditatattvadṛśā sabhāyāṃ kṣipto duruktiviśikhair vigaṇayya tan mām
arvāk patantam arhattamanindayāpāddṛṣṭyārdrayā sa bhagavān svakṛtena tuṣyet
maitreya uvāca
kṣamāpyaivaṃ sa mīḍhvāṃsaṃ brahmaṇā cānumantritaḥ
karma saṃtānayāmāsa sopādhyāyartvigādibhiḥ
vaiṣṇavaṃ yajñasantatyai trikapālaṃ dvijottamāḥ
puroḍāśaṃ niravapan vīrasaṃsargaśuddhaye
adhvaryuṇāttahaviṣā yajamāno viśāmpate
dhiyā viśuddhayā dadhyau tathā prādurabhūddhariḥ
tadā svaprabhayā teṣāṃ dyotayantyā diśo daśa
muṣṇaṃs teja upānītas tārkṣyeṇa stotravājinā
śyāmo hiraṇyaraśano 'rkakirīṭajuṣṭo nīlālakabhramaramaṇḍitakuṇḍalāsyaḥ
śaṅkhābjacakraśaracāpagadāsicarmavyagrair hiraṇmayabhujair iva karṇikāraḥ
vakṣasy adhiśritavadhūr vanamāly udārahāsāvalokakalayā ramayaṃś ca viśvam
pārśvabhramadvyajanacāmararājahaṃsaḥ śvetātapatraśaśinopari rajyamānaḥ
tam upāgatam ālakṣya sarve suragaṇādayaḥ
praṇemuḥ sahasotthāya brahmendratryakṣanāyakāḥ
tattejasā hatarucaḥ sannajihvāḥ sasādhvasāḥ
mūrdhnā dhṛtāñjalipuṭā upatasthur adhokṣajam
apy arvāgvṛttayo yasya mahi tv ātmabhuvādayaḥ
yathāmati gṛṇanti sma kṛtānugrahavigraham
dakṣo gṛhītārhaṇasādanottamaṃ yajñeśvaraṃ viśvasṛjāṃ paraṃ gurum
sunandanandādyanugair vṛtaṃ mudā gṛṇan prapede prayataḥ kṛtāñjaliḥ
dakṣa uvāca
śuddhaṃ svadhāmny uparatākhilabuddhyavasthaṃ cinmātram ekam abhayaṃ pratiṣidhya māyām
tiṣṭhaṃs tayaiva puruṣatvam upetya tasyām āste bhavān apariśuddha ivātmatantraḥ
ṛtvija ūcuḥ
tattvaṃ na te vayam anañjana rudraśāpātkarmaṇy avagrahadhiyo bhagavan vidāmaḥ
dharmopalakṣaṇam idaṃ trivṛd adhvarākhyaṃ jñātaṃ yadartham adhidaivam ado vyavasthāḥ
sadasyā ūcuḥ
utpattyadhvany aśaraṇa urukleśadurge 'ntakogravyālānviṣṭe viṣayamṛgatṛṣy ātmagehorubhāraḥ
dvandvaśvabhre khalamṛgabhaye śokadāve 'jñasārthaḥ pādaukas te śaraṇada kadā yāti kāmopasṛṣṭaḥ
rudra uvāca
tava varada varāṅghrāv āśiṣehākhilārthe hy api munibhir asaktair ādareṇārhaṇīye
yadi racitadhiyaṃ māvidyaloko 'paviddhaṃ japati na gaṇaye tat tvatparānugraheṇa
bhṛgur uvāca
yan māyayā gahanayāpahṛtātmabodhā brahmādayas tanubhṛtas tamasi svapantaḥ
nātmanśritaṃ tava vidanty adhunāpi tattvaṃ so 'yaṃ prasīdatu bhavān praṇatātmabandhuḥ
brahmovāca
naitat svarūpaṃ bhavato 'sau padārthabhedagrahaiḥ puruṣo yāvad īkṣet
jñānasya cārthasya guṇasya cāśrayo māyāmayād vyatirikto matas tvam
indra uvāca
idam apy acyuta viśvabhāvanaṃ vapur ānandakaraṃ manodṛśām
suravidviṭkṣapaṇair udāyudhair bhujadaṇḍair upapannam aṣṭabhiḥ
patnya ūcuḥ
yajño 'yaṃ tava yajanāya kena sṛṣṭo vidhvastaḥ paśupatinādya dakṣakopāt
taṃ nas tvaṃ śavaśayanābhaśāntamedhaṃ yajñātman nalinarucā dṛśā punīhi
ṛṣaya ūcuḥ
ananvitaṃ te bhagavan viceṣṭitaṃ yad ātmanā carasi hi karma nājyase
vibhūtaye yata upasedur īśvarīṃ na manyate svayam anuvartatīṃ bhavān
siddhā ūcuḥ
ayaṃ tvatkathāmṛṣṭapīyūṣanadyāṃ manovāraṇaḥ kleśadāvāgnidagdhaḥ
tṛṣārto 'vagāḍho na sasmāra dāvaṃ na niṣkrāmati brahmasampannavan naḥ
yajamāny uvāca
svāgataṃ te prasīdeśa tubhyaṃ namaḥ śrīnivāsa śriyā kāntayā trāhi naḥ
tvām ṛte 'dhīśa nāṅgair makhaḥ śobhate śīrṣahīnaḥ kabandho yathā puruṣaḥ
lokapālā ūcuḥ
dṛṣṭaḥ kiṃ no dṛgbhir asadgrahais tvaṃ pratyagdraṣṭā dṛśyate yena viśvam
māyā hy eṣā bhavadīyā hi bhūman yas tvaṃ ṣaṣṭhaḥ pañcabhir bhāsi bhūtaiḥ
yogeśvarā ūcuḥ
preyān na te 'nyo 'sty amutas tvayi prabho viśvātmanīkṣen na pṛthag ya ātmanaḥ
athāpi bhaktyeśa tayopadhāvatām ananyavṛttyānugṛhāṇa vatsala
jagadudbhavasthitilayeṣu daivato bahubhidyamānaguṇayātmamāyayā
racitātmabhedamataye svasaṃsthayā vinivartitabhramaguṇātmane namaḥ
brahmovāca
namas te śritasattvāya dharmādīnāṃ ca sūtaye
nirguṇāya ca yatkāṣṭhāṃ nāhaṃ vedāpare 'pi ca
agnir uvāca
yattejasāhaṃ susamiddhatejā havyaṃ vahe svadhvara ājyasiktam
taṃ yajñiyaṃ pañcavidhaṃ ca pañcabhiḥ sviṣṭaṃ yajurbhiḥ praṇato 'smi yajñam
devā ūcuḥ
purā kalpāpāye svakṛtam udarīkṛtya vikṛtaṃ tvam evādyas tasmin salila uragendrādhiśayane
pumān śeṣe siddhair hṛdi vimṛśitādhyātmapadaviḥ sa evādyākṣṇor yaḥ pathi carasi bhṛtyān avasi naḥ
gandharvā ūcuḥ
aṃśāṃśās te deva marīcyādaya ete brahmendrādyā devagaṇā rudrapurogāḥ
krīḍābhāṇḍaṃ viśvam idaṃ yasya vibhūman tasmai nityaṃ nātha namas te karavāma
vidyādharā ūcuḥ
tvanmāyayārtham abhipadya kalevare 'smin kṛtvā mamāham iti durmatir utpathaiḥ svaiḥ
kṣipto 'py asadviṣayalālasa ātmamohaṃ yuṣmatkathāmṛtaniṣevaka udvyudasyet
brāhmaṇā ūcuḥ
tvaṃ kratus tvaṃ havis tvaṃ hutāśaḥ svayaṃ tvaṃ hi mantraḥ samiddarbhapātrāṇi ca
tvaṃ sadasyartvijo dampatī devatā agnihotraṃ svadhā soma ājyaṃ paśuḥ
tvaṃ purā gāṃ rasāyā mahāsūkaro daṃṣṭrayā padminīṃ vāraṇendro yathā
stūyamāno nadallīlayā yogibhir vyujjahartha trayīgātra yajñakratuḥ
sa prasīda tvam asmākam ākāṅkṣatāṃ darśanaṃ te paribhraṣṭasatkarmaṇām
kīrtyamāne nṛbhir nāmni yajñeśa te yajñavighnāḥ kṣayaṃ yānti tasmai namaḥ
maitreya uvāca
iti dakṣaḥ kavir yajñaṃ bhadra rudrābhimarśitam
kīrtyamāne hṛṣīkeśe saṃninye yajñabhāvane
bhagavān svena bhāgena sarvātmā sarvabhāgabhuk
dakṣaṃ babhāṣa ābhāṣya prīyamāṇa ivānagha
śrībhagavān uvāca
ahaṃ brahmā ca śarvaś ca jagataḥ kāraṇaṃ param
ātmeśvara upadraṣṭā svayaṃdṛg aviśeṣaṇaḥ
ātmamāyāṃ samāviśya so 'haṃ guṇamayīṃ dvija
sṛjan rakṣan haran viśvaṃ dadhre saṃjñāṃ kriyocitām
tasmin brahmaṇy advitīye kevale paramātmani
brahmarudrau ca bhūtāni bhedenājño 'nupaśyati
yathā pumān na svāṅgeṣu śiraḥpāṇyādiṣu kvacit
pārakyabuddhiṃ kurute evaṃ bhūteṣu matparaḥ
trayāṇām ekabhāvānāṃ yo na paśyati vai bhidām
sarvabhūtātmanāṃ brahman sa śāntim adhigacchati
maitreya uvāca
evaṃ bhagavatādiṣṭaḥ prajāpatipatir harim
arcitvā kratunā svena devān ubhayato 'yajat
rudraṃ ca svena bhāgena hy upādhāvat samāhitaḥ
karmaṇodavasānena somapān itarān api
udavasya sahartvigbhiḥ sasnāv avabhṛthaṃ tataḥ
tasmā apy anubhāvena svenaivāvāptarādhase
dharma eva matiṃ dattvā tridaśās te divaṃ yayuḥ
evaṃ dākṣāyaṇī hitvā satī pūrvakalevaram
jajñe himavataḥ kṣetre menāyām iti śuśruma
tam eva dayitaṃ bhūya āvṛṅkte patim ambikā
ananyabhāvaikagatiṃ śaktiḥ supteva pūruṣam
etad bhagavataḥ śambhoḥ karma dakṣādhvaradruhaḥ
śrutaṃ bhāgavatācchiṣyād uddhavān me bṛhaspateḥ
idaṃ pavitraṃ param īśaceṣṭitaṃ yaśasyam āyuṣyam aghaughamarṣaṇam
yo nityadākarṇya naro 'nukīrtayed dhunoty aghaṃ kaurava bhaktibhāvataḥ
maitreya uvāca
sanakādyā nāradaś ca ṛbhur haṃso 'ruṇir yatiḥ
naite gṛhān brahmasutā hy āvasannūrdhvaretasaḥ
mṛṣādharmasya bhāryāsīd dambhaṃ māyāṃ ca śatruhan
asūta mithunaṃ tat tu nirṛtir jagṛhe 'prajaḥ
tayoḥ samabhavallobho nikṛtiś ca mahāmate
tābhyāṃ krodhaś ca hiṃsā ca yad duruktiḥ svasā kaliḥ
duruktau kalir ādhatta bhayaṃ mṛtyuṃ ca sattama
tayoś ca mithunaṃ jajñe yātanā nirayas tathā
saṅgraheṇa mayākhyātaḥ pratisargas tavānagha
triḥ śrutvaitat pumān puṇyaṃ vidhunoty ātmano malam
athātaḥ kīrtaye vaṃśaṃ puṇyakīrteḥ kurūdvaha
svāyambhuvasyāpi manor harer aṃśāṃśajanmanaḥ
priyavratottānapādau śatarūpāpateḥ sutau
vāsudevasya kalayā rakṣāyāṃ jagataḥ sthitau
jāye uttānapādasya sunītiḥ surucis tayoḥ
suruciḥ preyasī patyur netarā yatsuto dhruvaḥ
ekadā suruceḥ putram aṅkam āropya lālayan
uttamaṃ nārurukṣantaṃ dhruvaṃ rājābhyanandata
tathā cikīrṣamāṇaṃ taṃ sapatnyās tanayaṃ dhruvam
suruciḥ śṛṇvato rājñaḥ serṣyam āhātigarvitā
na vatsa nṛpater dhiṣṇyaṃ bhavān āroḍhum arhati
na gṛhīto mayā yat tvaṃ kukṣāv api nṛpātmajaḥ
bālo 'si bata nātmānam anyastrīgarbhasaṃbhṛtam
nūnaṃ veda bhavān yasya durlabhe 'rthe manorathaḥ
tapasārādhya puruṣaṃ tasyaivānugraheṇa me
garbhe tvaṃ sādhayātmānaṃ yadīcchasi nṛpāsanam
maitreya uvāca
mātuḥ sapatnyāḥ sa duruktividdhaḥ śvasan ruṣā daṇḍahato yathāhiḥ
hitvā miṣantaṃ pitaraṃ sannavācaṃ jagāma mātuḥ prarudan sakāśam
taṃ niḥśvasantaṃ sphuritādharoṣṭhaṃ sunītir utsaṅga udūhya bālam
niśamya tatpauramukhān nitāntaṃ sā vivyathe yad gaditaṃ sapatnyā
sotsṛjya dhairyaṃ vilalāpa śokadāvāgninā dāvalateva bālā
vākyaṃ sapatnyāḥ smaratī sarojaśriyā dṛśā bāṣpakalām uvāha
dīrghaṃ śvasantī vṛjinasya pāram apaśyatī bālakam āha bālā
māmaṅgalaṃ tāta pareṣu maṃsthā bhuṅkte jano yat paraduḥkhadas tat
satyaṃ surucyābhihitaṃ bhavān me yad durbhagāyā udare gṛhītaḥ
stanyena vṛddhaś ca vilajjate yāṃ bhāryeti vā voḍhum iḍaspatir mām
ātiṣṭha tat tāta vimatsaras tvam uktaṃ samātrāpi yad avyalīkam
ārādhayādhokṣajapādapadmaṃ yadīcchase 'dhyāsanam uttamo yathā
yasyāṅghripadmaṃ paricarya viśvavibhāvanāyāttaguṇābhipatteḥ
ajo 'dhyatiṣṭhat khalu pārameṣṭhyaṃ padaṃ jitātmaśvasanābhivandyam
tathā manur vo bhagavān pitāmaho yam ekamatyā purudakṣiṇair makhaiḥ
iṣṭvābhipede duravāpam anyato bhaumaṃ sukhaṃ divyam athāpavargyam
tam eva vatsāśraya bhṛtyavatsalaṃ mumukṣubhir mṛgyapadābjapaddhatim
ananyabhāve nijadharmabhāvite manasy avasthāpya bhajasva pūruṣam
nānyaṃ tataḥ padmapalāśalocanād duḥkhacchidaṃ te mṛgayāmi kaṃcana
yo mṛgyate hastagṛhītapadmayā śriyetarair aṅga vimṛgyamāṇayā
maitreya uvāca
evaṃ saṃjalpitaṃ mātur ākarṇyārthāgamaṃ vacaḥ
saṃniyamyātmanātmānaṃ niścakrāma pituḥ purāt
nāradas tad upākarṇya jñātvā tasya cikīrṣitam
spṛṣṭvā mūrdhany aghaghnena pāṇinā prāha vismitaḥ
aho tejaḥ kṣatriyāṇāṃ mānabhaṅgam amṛṣyatām
bālo 'py ayaṃ hṛdā dhatte yat samātur asadvacaḥ
nārada uvāca
nādhunāpy avamānaṃ te sammānaṃ vāpi putraka
lakṣayāmaḥ kumārasya saktasya krīḍanādiṣu
vikalpe vidyamāne 'pi na hy asaṃtoṣahetavaḥ
puṃso moham ṛte bhinnā yalloke nijakarmabhiḥ
parituṣyet tatas tāta tāvanmātreṇa pūruṣaḥ
daivopasāditaṃ yāvad vīkṣyeśvaragatiṃ budhaḥ
atha mātropadiṣṭena yogenāvarurutsasi
yatprasādaṃ sa vai puṃsāṃ durārādhyo mato mama
munayaḥ padavīṃ yasya niḥsaṅgenorujanmabhiḥ
na vidur mṛgayanto 'pi tīvrayogasamādhinā
ato nivartatām eṣa nirbandhas tava niṣphalaḥ
yatiṣyati bhavān kāle śreyasāṃ samupasthite
yasya yad daivavihitaṃ sa tena sukhaduḥkhayoḥ
ātmānaṃ toṣayan dehī tamasaḥ pāram ṛcchati
guṇādhikān mudaṃ lipsed anukrośaṃ guṇādhamāt
maitrīṃ samānād anvicchen na tāpair abhibhūyate
dhruva uvāca
so 'yaṃ śamo bhagavatā sukhaduḥkhahatātmanām
darśitaḥ kṛpayā puṃsāṃ durdarśo 'smadvidhais tu yaḥ
athāpi me 'vinītasya kṣāttraṃ ghoram upeyuṣaḥ
surucyā durvacobāṇair na bhinne śrayate hṛdi
padaṃ tribhuvanotkṛṣṭaṃ jigīṣoḥ sādhu vartma me
brūhy asmatpitṛbhir brahmann anyair apy anadhiṣṭhitam
nūnaṃ bhavān bhagavato yo 'ṅgajaḥ parameṣṭhinaḥ
vitudannaṭate vīṇāṃ hitāya jagato 'rkavat
maitreya uvāca
ity udāhṛtam ākarṇya bhagavān nāradas tadā
prītaḥ pratyāha taṃ bālaṃ sadvākyam anukampayā
nārada uvāca
jananyābhihitaḥ panthāḥ sa vai niḥśreyasasya te
bhagavān vāsudevas taṃ bhaja taṃ pravaṇātmanā
dharmārthakāmamokṣākhyaṃ ya icchecchreya ātmanaḥ
ekaṃ hy eva hares tatra kāraṇaṃ pādasevanam
tat tāta gaccha bhadraṃ te yamunāyās taṭaṃ śuci
puṇyaṃ madhuvanaṃ yatra sānnidhyaṃ nityadā hareḥ
snātvānusavanaṃ tasmin kālindyāḥ salile śive
kṛtvocitāni nivasann ātmanaḥ kalpitāsanaḥ
prāṇāyāmena trivṛtā prāṇendriyamanomalam
śanair vyudasyābhidhyāyen manasā guruṇā gurum
prasādābhimukhaṃ śaśvat prasannavadanekṣaṇam
sunāsaṃ subhruvaṃ cārukapolaṃ surasundaram
taruṇaṃ ramaṇīyāṅgam aruṇoṣṭhekṣaṇādharam
praṇatāśrayaṇaṃ nṛmṇaṃ śaraṇyaṃ karuṇārṇavam
śrīvatsāṅkaṃ ghanaśyāmaṃ puruṣaṃ vanamālinam
śaṅkhacakragadāpadmair abhivyaktacaturbhujam
kirīṭinaṃ kuṇḍalinaṃ keyūravalayānvitam
kaustubhābharaṇagrīvaṃ pītakauśeyavāsasam
kāñcīkalāpaparyastaṃ lasatkāñcananūpuram
darśanīyatamaṃ śāntaṃ manonayanavardhanam
padbhyāṃ nakhamaṇiśreṇyā vilasadbhyāṃ samarcatām
hṛtpadmakarṇikādhiṣṇyam ākramyātmany avasthitam
smayamānam abhidhyāyet sānurāgāvalokanam
niyatenaikabhūtena manasā varadarṣabham
evaṃ bhagavato rūpaṃ subhadraṃ dhyāyato manaḥ
nirvṛtyā parayā tūrṇaṃ sampannaṃ na nivartate
japaś ca paramo guhyaḥ śrūyatāṃ me nṛpātmaja
yaṃ saptarātraṃ prapaṭhan pumān paśyati khecarān
oṃ namo bhagavate vāsudevāya
mantreṇānena devasya kuryād dravyamayīṃ budhaḥ
saparyāṃ vividhair dravyair deśakālavibhāgavit
salilaiḥ śucibhir mālyair vanyair mūlaphalādibhiḥ
śastāṅkurāṃśukaiś cārcet tulasyā priyayā prabhum
labdhvā dravyamayīm arcāṃ kṣityambvādiṣu vārcayet
ābhṛtātmā muniḥ śānto yatavāṅ mitavanyabhuk
svecchāvatāracaritair acintyanijamāyayā
kariṣyatyuttamaślokastaddhyāyeddhṛdayaṅgamam
paricaryā bhagavato yāvatyaḥ pūrvasevitāḥ
tā mantrahṛdayenaiva prayuñjyān mantramūrtaye
evaṃ kāyena manasā vacasā ca manogatam
paricaryamāṇo bhagavān bhaktimatparicaryayā
puṃsām amāyināṃ samyag bhajatāṃ bhāvavardhanaḥ
śreyo diśaty abhimataṃ yad dharmādiṣu dehinām
viraktaś cendriyaratau bhaktiyogena bhūyasā
taṃ nirantarabhāvena bhajetāddhā vimuktaye
ity uktas taṃ parikramya praṇamya ca nṛpārbhakaḥ
yayau madhuvanaṃ puṇyaṃ hareś caraṇacarcitam
tapovanaṃ gate tasmin praviṣṭo 'ntaḥpuraṃ muniḥ
arhitārhaṇako rājñā sukhāsīna uvāca tam
nārada uvāca
rājan kiṃ dhyāyase dīrghaṃ mukhena pariśuṣyatā
kiṃvā na riṣyate kāmo dharmo vārthena saṃyutaḥ
rājovāca
suto me bālako brahman straiṇenākaruṇātmanā
nirvāsitaḥ pañcavarṣaḥ saha mātrā mahān kaviḥ
apy anāthaṃ vane brahman mā smādanty arbhakaṃ vṛkāḥ
śrāntaṃ śayānaṃ kṣudhitaṃ parimlānamukhāmbujam
aho me bata daurātmyaṃ strījitasyopadhāraya
yo 'ṅkaṃ premṇārurukṣantaṃ nābhyanandam asattamaḥ
nārada uvāca
mā mā śucaḥ svatanayaṃ devaguptaṃ viśāmpate
tatprabhāvam avijñāya prāvṛṅkte yadyaśo jagat
suduṣkaraṃ karma kṛtvā lokapālair api prabhuḥ
aiṣyaty acirato rājan yaśo vipulayaṃs tava
maitreya uvāca
iti devarṣiṇā proktaṃ viśrutya jagatīpatiḥ
rājalakṣmīm anādṛtya putram evānvacintayat
tatrābhiṣiktaḥ prayatas tām upoṣya vibhāvarīm
samāhitaḥ paryacarad ṛṣyādeśena pūruṣam
trirātrānte trirātrānte kapitthabadarāśanaḥ
ātmavṛttyanusāreṇa māsaṃ ninye 'rcayan harim
dvitīyaṃ ca tathā māsaṃ ṣaṣṭhe ṣaṣṭhe 'rbhako dine
tṛṇaparṇādibhiḥ śīrṇaiḥ kṛtānno 'bhyarcayan vibhum
tṛtīyaṃ cānayan māsaṃ navame navame 'hani
abbhakṣa uttamaślokam upādhāvat samādhinā
caturtham api vai māsaṃ dvādaśe dvādaśe 'hani
vāyubhakṣo jitaśvāso dhyāyan devam adhārayat
pañcame māsy anuprāpte jitaśvāso nṛpātmajaḥ
dhyāyan brahma padaikena tasthau sthāṇur ivācalaḥ
sarvato mana ākṛṣya hṛdi bhūtendriyāśayam
dhyāyan bhagavato rūpaṃ nādrākṣīt kiṃcanāparam
ādhāraṃ mahadādīnāṃ pradhānapuruṣeśvaram
brahma dhārayamāṇasya trayo lokāś cakampire
yadaikapādena sa pārthivārbhakas tasthau tadaṅguṣṭhanipīḍitā mahī
nanāma tatrārdham ibhendradhiṣṭhitā tarīva savyetarataḥ pade pade
tasminnabhidhyāyati viśvam ātmano dvāraṃ nirudhyāsum ananyayā dhiyā
lokā nirucchvāsanipīḍitā bhṛśaṃ salokapālāḥ śaraṇaṃ yayur harim
devā ūcuḥ
naivaṃ vidāmo bhagavan prāṇarodhaṃ carācarasyākhilasattvadhāmnaḥ
vidhehi tan no vṛjinād vimokṣaṃ prāptā vayaṃ tvāṃ śaraṇaṃ śaraṇyam
śrībhagavān uvāca
mā bhaiṣṭa bālaṃ tapaso duratyayān nivartayiṣye pratiyāta svadhāma
yato hi vaḥ prāṇanirodha āsīd auttānapādir mayi saṃgatātmā
maitreya uvāca
ta evam utsannabhayā urukrame kṛtāvanāmāḥ prayayus triviṣṭapam
sahasraśīrṣāpi tato garutmatā madhor vanaṃ bhṛtyadidṛkṣayā gataḥ
sa vai dhiyā yogavipākatīvrayā hṛtpadmakośe sphuritaṃ taḍitprabham
tirohitaṃ sahasaivopalakṣya bahiḥsthitaṃ tadavasthaṃ dadarśa
taddarśanenāgatasādhvasaḥ kṣitāv avandatāṅgaṃ vinamayya daṇḍavat
dṛgbhyāṃ prapaśyan prapibann ivārbhakaś cumbann ivāsyena bhujair ivāśliṣan
sa taṃ vivakṣantam atadvidaṃ harir jñātvāsya sarvasya ca hṛdy avasthitaḥ
kṛtāñjaliṃ brahmamayena kambunā pasparśa bālaṃ kṛpayā kapole
sa vai tadaiva pratipāditāṃ giraṃ daivīṃ parijñātaparātmanirṇayaḥ
taṃ bhaktibhāvo 'bhyagṛṇād asatvaraṃ pariśrutoruśravasaṃ dhruvakṣitiḥ
dhruva uvāca
yo 'ntaḥ praviśya mama vācam imāṃ prasuptāṃ saṃjīvayaty akhilaśaktidharaḥ svadhāmnā
anyāṃś ca hastacaraṇaśravaṇatvagādīnprāṇān namo bhagavate puruṣāya tubhyam
ekas tvam eva bhagavann idam ātmaśaktyā māyākhyayoruguṇayā mahadādyaśeṣam
sṛṣṭvānuviśya puruṣas tadasadguṇeṣu nāneva dāruṣu vibhāvasuvad vibhāsi
tvaddattayā vayunayedam acaṣṭa viśvaṃ suptaprabuddha iva nātha bhavatprapannaḥ
tasyāpavargyaśaraṇaṃ tava pādamūlaṃ vismaryate kṛtavidā katham ārtabandho
nūnaṃ vimuṣṭamatayas tava māyayā te ye tvāṃ bhavāpyayavimokṣaṇam anyahetoḥ
arcanti kalpakataruṃ kuṇapopabhogyam icchanti yat sparśajaṃ niraye 'pi nṝṇām
yā nirvṛtis tanubhṛtāṃ tava pādapadmadhyānād bhavajjanakathāśravaṇena vā syāt
sā brahmaṇi svamahimany api nātha mā bhūtkiṃtvantakāsilulitāt patatāṃ vimānāt
bhaktiṃ muhuḥ pravahatāṃ tvayi me prasaṅgo bhūyād ananta mahatām amalāśayānām
yenāñjasolbaṇam uruvyasanaṃ bhavābdhiṃ neṣye bhavadguṇakathāmṛtapānamattaḥ
te na smaranty atitarāṃ priyam īśa martyaṃ ye cānv adaḥ sutasuhṛdgṛhavittadārāḥ
ye tv abjanābha bhavadīyapadāravindasaugandhyalubdhahṛdayeṣu kṛtaprasaṅgāḥ
tiryaṅnagadvijasarīsṛpadevadaityamartyādibhiḥ paricitaṃ sadasadviśeṣam
rūpaṃ sthaviṣṭham aja te mahadādyanekaṃ nātaḥ paraṃ parama vedmi na yatra vādaḥ
kalpānta etad akhilaṃ jaṭhareṇa gṛhṇan śete pumān svadṛg anantasakhas tadaṅke
yannābhisindhuruhakāñcanalokapadmagarbhe dyumān bhagavate praṇato 'smi tasmai
tvaṃ nityamuktapariśuddhavibuddha ātmā kūṭastha ādipuruṣo bhagavāṃs tryadhīśaḥ
yadbuddhyavasthitim akhaṇḍitayā svadṛṣṭyā draṣṭā sthitāv adhimakho vyatirikta āsse
yasmin viruddhagatayo hy aniśaṃ patanti vidyādayo vividhaśaktaya ānupūrvyāt
tad brahma viśvabhavam ekam anantam ādyamānandamātram avikāram ahaṃ prapadye
satyāśiṣo hi bhagavaṃs tava pādapadmamāśīs tathānubhajataḥ puruṣārthamūrteḥ
apy evam arya bhagavān paripāti dīnānvāśreva vatsakam anugrahakātaro 'smān
maitreya uvāca
athābhiṣṭuta evaṃ vai satsaṅkalpena dhīmatā
bhṛtyānurakto bhagavān pratinandyedam abravīt
śrībhagavān uvāca
vedāhaṃ te vyavasitaṃ hṛdi rājanyabālaka
tat prayacchāmi bhadraṃ te durāpam api suvrata
nānyair adhiṣṭhitaṃ bhadra yad bhrājiṣṇu dhruvakṣiti
yatra graharkṣatārāṇāṃ jyotiṣāṃ cakram āhitam
meḍhyāṃ gocakravat sthāsnu parastāt kalpavāsinām
dharmo 'gniḥ kaśyapaḥ śukro munayo ye vanaukasaḥ
caranti dakṣiṇīkṛtya bhramanto yat satārakāḥ
prasthite tu vanaṃ pitrā dattvā gāṃ dharmasaṃśrayaḥ
ṣaṭtriṃśadvarṣasāhasraṃ rakṣitāvyāhatendriyaḥ
tvadbhrātary uttame naṣṭe mṛgayāyāṃ tu tanmanāḥ
anveṣantī vanaṃ mātā dāvāgniṃ sā pravekṣyati
iṣṭvā māṃ yajñahṛdayaṃ yajñaiḥ puṣkaladakṣiṇaiḥ
bhuktvā cehāśiṣaḥ satyā ante māṃ saṃsmariṣyasi
tato gantāsi matsthānaṃ sarvalokanamaskṛtam
upariṣṭād ṛṣibhyas tvaṃ yato nāvartate gataḥ
maitreya uvāca
ity arcitaḥ sa bhagavān atidiśyātmanaḥ padam
bālasya paśyato dhāma svam agād garuḍadhvajaḥ
so 'pi saṅkalpajaṃ viṣṇoḥ pādasevopasāditam
prāpya saṅkalpanirvāṇaṃ nātiprīto 'bhyagāt puram
vidura uvāca
sudurlabhaṃ yat paramaṃ padaṃ harer māyāvinas taccaraṇārcanārjitam
labdhvāpy asiddhārtham ivaikajanmanā kathaṃ svam ātmānam amanyatārthavit
maitreya uvāca
mātuḥ sapatnyā vāgbāṇair hṛdi viddhas tu tān smaran
naicchan muktipater muktiṃ tasmāt tāpam upeyivān
dhruva uvāca
samādhinā naikabhavena yat padaṃ viduḥ sanandādaya ūrdhvaretasaḥ
māsair ahaṃ ṣaḍbhir amuṣya pādayoś chāyām upetyāpagataḥ pṛthaṅmatiḥ
aho bata mamānātmyaṃ mandabhāgyasya paśyata
bhavacchidaḥ pādamūlaṃ gatvā yāce yad antavat
matir vidūṣitā devaiḥ patadbhir asahiṣṇubhiḥ
yo nāradavacas tathyaṃ nāgrāhiṣam asattamaḥ
daivīṃ māyām upāśritya prasupta iva bhinnadṛk
tapye dvitīye 'py asati bhrātṛbhrātṛvyahṛdrujā
mayaitat prārthitaṃ vyarthaṃ cikitseva gatāyuṣi
prasādya jagadātmānaṃ tapasā duṣprasādanam
bhavacchidam ayāce 'haṃ bhavaṃ bhāgyavivarjitaḥ
svārājyaṃ yacchato mauḍhyān māno me bhikṣito bata
īśvarāt kṣīṇapuṇyena phalīkārān ivādhanaḥ
maitreya uvāca
na vai mukundasya padāravindayo rajojuṣas tāta bhavādṛśā janāḥ
vāñchanti taddāsyam ṛte 'rtham ātmano yadṛcchayā labdhamanaḥsamṛddhayaḥ
ākarṇyātmajam āyāntaṃ saṃparetya yathāgatam
rājā na śraddadhe bhadram abhadrasya kuto mama
śraddhāya vākyaṃ devarṣer harṣavegena dharṣitaḥ
vārtāhartur atiprīto hāraṃ prādān mahādhanam
sadaśvaṃ ratham āruhya kārtasvarapariṣkṛtam
brāhmaṇaiḥ kulavṛddhaiś ca paryasto 'mātyabandhubhiḥ
śaṅkhadundubhinādena brahmaghoṣeṇa veṇubhiḥ
niścakrāma purāt tūrṇam ātmajābhīkṣaṇotsukaḥ
sunītiḥ suruciś cāsya mahiṣyau rukmabhūṣite
āruhya śibikāṃ sārdham uttamenābhijagmatuḥ
taṃ dṛṣṭvopavanābhyāśa āyāntaṃ tarasā rathāt
avaruhya nṛpas tūrṇam āsādya premavihvalaḥ
parirebhe 'ṅgajaṃ dorbhyāṃ dīrghotkaṇṭhamanāḥ śvasan
viṣvaksenāṅghrisaṃsparśahatāśeṣāghabandhanam
athājighran muhur mūrdhni śītair nayanavāribhiḥ
snāpayāmāsa tanayaṃ jātoddāmamanorathaḥ
abhivandya pituḥ pādāv āśīrbhiś cābhimantritaḥ
nanāma mātarau śīrṣṇā satkṛtaḥ sajjanāgraṇīḥ
surucis taṃ samutthāpya pādāvanatam arbhakam
pariṣvajyāha jīveti bāṣpagadgadayā girā
yasya prasanno bhagavānguṇair maitryādibhir hariḥ
tasmai namanti bhūtāni nimnam āpa iva svayam
uttamaś ca dhruvaś cobhāv anyonyaṃ premavihvalau
aṅgasaṅgād utpulakāvasraughaṃ muhur ūhatuḥ
sunītir asya jananī prāṇebhyo 'pi priyaṃ sutam
upaguhya jahāvādhiṃ tadaṅgasparśanirvṛtā
payaḥ stanābhyāṃ susrāva netrajaiḥ salilaiḥ śivaiḥ
tadābhiṣicyamānābhyāṃ vīra vīrasuvo muhuḥ
tāṃ śaśaṃsur janā rājñīṃ diṣṭyā te putra ārtihā
pratilabdhaś ciraṃ naṣṭo rakṣitā maṇḍalaṃ bhuvaḥ
abhyarcitas tvayā nūnaṃ bhagavān praṇatārtihā
yadanudhyāyino dhīrā mṛtyuṃ jigyuḥ sudurjayam
lālyamānaṃ janair evaṃ dhruvaṃ sabhrātaraṃ nṛpaḥ
āropya kariṇīṃ hṛṣṭaḥ stūyamāno 'viśat puram
tatra tatropasaṃkﾱptair lasanmakaratoraṇaiḥ
savṛndaiḥ kadalīstambhaiḥ pūgapotaiś ca tadvidhaiḥ
cūtapallavavāsaḥsraṅmuktādāmavilambibhiḥ
upaskṛtaṃ pratidvāram apāṃ kumbhaiḥ sadīpakaiḥ
prākārair gopurāgāraiḥ śātakumbhaparicchadaiḥ
sarvato 'laṃkṛtaṃ śrīmad vimānaśikharadyubhiḥ
mṛṣṭacatvararathyāṭṭamārgaṃ candanacarcitam
lājākṣataiḥ puṣpaphalais taṇḍulair balibhir yutam
dhruvāya pathi dṛṣṭāya tatra tatra purastriyaḥ
siddhārthākṣatadadhyambudūrvāpuṣpaphalāni ca
upajahruḥ prayuñjānā vātsalyād āśiṣaḥ satīḥ
śṛṇvaṃs tadvalgugītāni prāviśad bhavanaṃ pituḥ
mahāmaṇivrātamaye sa tasmin bhavanottame
lālito nitarāṃ pitrā nyavasad divi devavat
payaḥphenanibhāḥ śayyā dāntā rukmaparicchadāḥ
āsanāni mahārhāṇi yatra raukmā upaskarāḥ
yatra sphaṭikakuḍyeṣu mahāmārakateṣu ca
maṇipradīpā ābhānti lalanāratnasaṃyutāḥ
udyānāni ca ramyāṇi vicitrair amaradrumaiḥ
kūjadvihaṅgamithunair gāyanmattamadhuvrataiḥ
vāpyo vaidūryasopānāḥ padmotpalakumudvatīḥ
haṃsakāraṇḍavakulair juṣṭāś cakrāhvasārasaiḥ
uttānapādo rājarṣiḥ prabhāvaṃ tanayasya tam
śrutvā dṛṣṭvādbhutatamaṃ prapede vismayaṃ param
vīkṣyoḍhavayasaṃ taṃ ca prakṛtīnāṃ ca saṃmatam
anuraktaprajaṃ rājā dhruvaṃ cakre bhuvaḥ patim
ātmānaṃ ca pravayasam ākalayya viśāmpatiḥ
vanaṃ viraktaḥ prātiṣṭhad vimṛśann ātmano gatim
maitreya uvāca
prajāpaterduhitaraṃ śiśumārasya vai dhruvaḥ
upayeme bhramiṃ nāma tatsutau kalpavatsarau
ilāyāmapi bhāryāyāṃ vāyoḥ putryāṃ mahābalaḥ
putramutkalanāmānaṃ yoṣidratnamajījanat
uttamastvakṛtodvāho mṛgayāyāṃ balīyasā
hataḥ puṇyajanenādrau tanmātāsya gatiṃ gatā
dhruvo bhrātṛvadhaṃ śrutvā kopāmarṣaśucārpitaḥ
jaitraṃ syandanamāsthāya gataḥ puṇyajanālayam
gatvodīcīṃ diśaṃ rājā rudrānucarasevitām
dadarśa himavaddroṇyāṃ purīṃ guhyakasaṅkulām
dadhmau śaṅkhaṃ bṛhadbāhuḥ khaṃ diśaścānunādayan
yenodvignadṛśaḥ kṣattarupadevyo 'trasanbhṛśam
tato niṣkramya balina upadevamahābhaṭāḥ
asahantastanninādamabhipeturudāyudhāḥ
sa tānāpatato vīra ugradhanvā mahārathaḥ
ekaikaṃ yugapat sarvānahanbāṇaistribhistribhiḥ
te vai lalāṭalagnaistairiṣubhiḥ sarva eva hi
matvā nirastamātmānamāśaṃsankarma tasya tat
te 'pi cāmumamṛṣyantaḥ pādasparśamivoragāḥ
śarairavidhyanyugapaddviguṇaṃ pracikīrṣavaḥ
tataḥ parighanistriṃśaiḥ prāsaśūlaparaśvadhaiḥ
śaktyṛṣṭibhirbhuśuṇḍībhiścitravājaiḥ śarairapi
abhyavarṣanprakupitāḥ sarathaṃ sahasārathim
icchantastat pratīkartumayutānāṃ trayodaśa
auttānapādiḥ sa tadā śastravarṣeṇa bhūriṇā
na evādṛśyatācchanna āsāreṇa yathā giriḥ
hāhākārastadaivāsīt siddhānāṃ divi paśyatām
hato 'yaṃ mānavaḥ sūryo magnaḥ puṇyajanārṇave
nadatsu yātudhāneṣu jayakāśiṣvatho mṛdhe
udatiṣṭhadrathastasya nīhārādiva bhāskaraḥ
dhanurvisphūrjayandivyaṃ dviṣatāṃ khedamudvahan
astraughaṃ vyadhamadbāṇairghanānīkamivānilaḥ
tasya te cāpanirmuktā bhittvā varmāṇi rakṣasām
kāyānāviviśustigmā girīnaśanayo yathā
bhallaiḥ saṃchidyamānānāṃ śirobhiścārukuṇḍalaiḥ
ūrubhirhematālābhair dorbhir valayavalgubhiḥ
hārakeyūramukuṭairuṣṇīṣaiśca mahādhanaiḥ
āstṛtāstā raṇabhuvo rejurvīramanoharāḥ
hatāvaśiṣṭā itare raṇājirādrakṣogaṇāḥ kṣatriyavaryasāyakaiḥ
prāyo vivṛkṇāvayavā vidudruvurmṛgendravikrīḍitayūthapā iva
apaśyamānaḥ sa tadātatāyinaṃ mahāmṛdhe kaṃcana mānavottamaḥ
purīṃ didṛkṣannapi nāviśaddviṣāṃ na māyināṃ veda cikīrṣitaṃ janaḥ
iti bruvaṃścitrarathaḥ svasārathiṃ yattaḥ pareṣāṃ pratiyogaśaṅkitaḥ
śuśrāva śabdaṃ jaladheriveritaṃ nabhasvato dikṣu rajo 'nvadṛśyata
kṣaṇenācchāditaṃ vyoma ghanānīkena sarvataḥ
visphurattaḍitā dikṣu trāsayatstanayitnunā
vavṛṣū rudhiraughāsṛkpūyaviṇmūtramedasaḥ
nipeturgaganādasya kabandhāny agrato 'nagha
tataḥ khe 'dṛśyata girirnipetuḥ sarvatodiśam
gadāparighanistriṃśamusalāḥ sāśmavarṣiṇaḥ
ahayo 'śaniniḥśvāsā vamanto 'gniṃ ruṣākṣibhiḥ
abhyadhāvangajā mattāḥ siṃhavyāghrāśca yūthaśaḥ
samudra ūrmibhirbhīmaḥ plāvayansarvato bhuvam
āsasāda mahāhrādaḥ kalpānta iva bhīṣaṇaḥ
evaṃvidhāny anekāni trāsanāny amanasvinām
sasṛjustigmagataya āsuryā māyayāsurāḥ
dhruve prayuktāmasuraistāṃ māyāmatidustarām
niśamya tasya munayaḥ śam āśaṃsansamāgatāḥ
munaya ūcuḥ
auttānapāda bhagavāṃstava śārṅgadhanvā devaḥ kṣiṇotvavanatārtiharo vipakṣān
yannāmadheyamabhidhāya niśamya cāddhā loko 'ñjasā tarati dustaramaṅga mṛtyum
maitreya uvāca
dhruvaṃ nivṛttaṃ pratibudhya vaiśasādapetamanyuṃ bhagavāndhaneśvaraḥ
tatrāgataścāraṇayakṣakinnaraiḥ saṃstūyamāno nyavadatkṛtāñjalim
dhanada uvāca
bho bhoḥ kṣatriyadāyāda parituṣṭo 'smi te 'nagha
yattvaṃ pitāmahādeśādvairaṃ dustyajamatyajaḥ
na bhavānavadhīdyakṣānna yakṣā bhrātaraṃ tava
kāla eva hi bhūtānāṃ prabhurapyayabhāvayoḥ
ahaṃ tvamityapārthā dhīrajñānātpuruṣasya hi
svāpnīvābhāty ataddhyānād yayā bandhaviparyayau
tadgaccha dhruva bhadraṃ te bhagavantamadhokṣajam
sarvabhūtātmabhāvena sarvabhūtātmavigraham
bhajasva bhajanīyāṅghrimabhavāya bhavacchidam
yuktaṃ virahitaṃ śaktyā guṇamayyātmamāyayā
vṛṇīhi kāmaṃ nṛpa yanmanogataṃ mattastvamauttānapade 'viśaṅkitaḥ
varaṃ varārho 'mbujanābhapādayoranantaraṃ tvāṃ vayamaṅga śuśruma
maitreya uvāca
sa rājarājena varāya codito dhruvo mahābhāgavato mahāmatiḥ
harau sa vavre 'calitāṃ smṛtiṃ yayā taratyayatnena duratyayaṃ tamaḥ
tasya prītena manasā tāṃ dattvaiḍaviḍastataḥ
paśyato 'ntardadhe so 'pi svapuraṃ pratyapadyata
athāyajata yajñeśaṃ kratubhirbhūridakṣiṇaiḥ
dravyakriyādevatānāṃ karma karmaphalapradam
sarvātmanyacyute 'sarve tīvraughāṃ bhaktimudvahan
dadarśātmani bhūteṣu tamevāvasthitaṃ vibhum
tamevaṃ śīlasampannaṃ brahmaṇyaṃ dīnavatsalam
goptāraṃ dharmasetūnāṃ menire pitaraṃ prajāḥ
ṣaṭtriṃśadvarṣasāhasraṃ śaśāsa kṣitimaṇḍalam
bhogaiḥ puṇyakṣayaṃ kurvannabhogairaśubhakṣayam
evaṃ bahusavaṃ kālaṃ mahātmāvicalendriyaḥ
trivargaupayikaṃ nītvā putrāyādānnṛpāsanam
manyamāna idaṃ viśvaṃ māyāracitamātmani
avidyāracitasvapnagandharvanagaropamam
ātmastryapatyasuhṛdo balamṛddhakośamantaḥpuraṃ parivihārabhuvaśca ramyāḥ
bhūmaṇḍalaṃ jaladhimekhalamākalayya kālopasṛṣṭamiti sa prayayau viśālām
tasyāṃ viśuddhakaraṇaḥ śivavārvigāhya baddhvāsanaṃ jitamarunmanasāhṛtākṣaḥ
sthūle dadhāra bhagavatpratirūpa etaddhyāyaṃstadavyavahito vyasṛjatsamādhau
bhaktiṃ harau bhagavati pravahannajasramānandabāṣpakalayā muhurardyamānaḥ
viklidyamānahṛdayaḥ pulakācitāṅgo nātmānamasmaradasāviti muktaliṅgaḥ
sa dadarśa vimānāgryaṃ nabhaso 'vataraddhruvaḥ
vibhrājayaddaśa diśo rākāpatimivoditam
tatrānu devapravarau caturbhujau śyāmau kiśorāvaruṇāmbujekṣaṇau
sthitāvavaṣṭabhya gadāṃ suvāsasau kirīṭahārāṅgadacārukuṇḍalau
vijñāya tāvuttamagāyakiṅkarāvabhyutthitaḥ sādhvasavismṛtakramaḥ
nanāma nāmāni gṛṇanmadhudviṣaḥ pārṣatpradhānāviti saṃhatāñjaliḥ
taṃ kṛṣṇapādābhiniviṣṭacetasaṃ baddhāñjaliṃ praśrayanamrakandharam
sunandanandāvupasṛtya sasmitaṃ pratyūcatuḥ puṣkaranābhasaṃmatau
sunandanandāvūcatuḥ
bho bho rājansubhadraṃ te vācaṃ no 'vahitaḥ śṛṇu
yaḥ pañcavarṣastapasā bhavāndevamatītṛpat
tasyākhilajagaddhāturāvāṃ devasya śārṅgiṇaḥ
pārṣadāviha samprāptau netuṃ tvāṃ bhagavatpadam
sudurjayaṃ viṣṇupadaṃ jitaṃ tvayā yatsūrayo 'prāpya vicakṣate param
ātiṣṭha taccandradivākarādayo graharkṣatārāḥ pariyanti dakṣiṇam
anāsthitaṃ te pitṛbhiranyairapyaṅga karhicit
ātiṣṭha jagatāṃ vandyaṃ tadviṣṇoḥ paramaṃ padam
etadvimānapravaramuttamaślokamaulinā
upasthāpitamāyuṣmannadhiroḍhuṃ tvamarhasi
maitreya uvāca
niśamya vaikuṇṭhaniyojyamukhyayormadhucyutaṃ vācamurukramapriyaḥ
kṛtābhiṣekaḥ kṛtanityamaṅgalo munīnpraṇamyāśiṣamabhyavādayat
parītyābhyarcya dhiṣṇyāgryaṃ pārṣadāvabhivandya ca
iyeṣa tadadhiṣṭhātuṃ bibhradrūpaṃ hiraṇmayam
tadottānapadaḥ putro dadarśāntakamāgatam
mṛtyormūrdhni padaṃ dattvā ārurohādbhutaṃ gṛham
tadā dundubhayo nedurmṛdaṅgapaṇavādayaḥ
gandharvamukhyāḥ prajaguḥ petuḥ kusumavṛṣṭayaḥ
sa ca svarlokamārokṣyansunītiṃ jananīṃ dhruvaḥ
anvasmaradagaṃ hitvā dīnāṃ yāsye triviṣṭapam
iti vyavasitaṃ tasya vyavasāya surottamau
darśayāmāsaturdevīṃ puro yānena gacchatīm
tatra tatra praśaṃsadbhiḥ pathi vaimānikaiḥ suraiḥ
avakīryamāṇo dadṛśe kusumaiḥ kramaśo grahān
trilokīṃ devayānena so 'tivrajya munīnapi
parastādyaddhruvagatirviṣṇoḥ padamathābhyagāt
yadbhrājamānaṃ svarucaiva sarvato lokāstrayo hyanu vibhrājanta ete
yannāvrajanjantuṣu ye 'nanugrahā vrajanti bhadrāṇi caranti ye 'niśam
śāntāḥ samadṛśaḥ śuddhāḥ sarvabhūtānurañjanāḥ
yāntyañjasācyutapadamacyutapriyabāndhavāḥ
ityuttānapadaḥ putro dhruvaḥ kṛṣṇaparāyaṇaḥ
abhūttrayāṇāṃ lokānāṃ cūḍāmaṇirivāmalaḥ
gambhīravego 'nimiṣaṃ jyotiṣāṃ cakramāhitam
yasminbhramati kauravya meḍhyāmiva gavāṃ gaṇaḥ
mahimānaṃ vilokyāsya nārado bhagavānṛṣiḥ
ātodyaṃ vitudañślokānsatre 'gāyatpracetasām
nārada uvāca
nūnaṃ sunīteḥ patidevatāyāstapaḥprabhāvasya sutasya tāṃ gatim
dṛṣṭvābhyupāyānapi vedavādino naivādhigantuṃ prabhavanti kiṃ nṛpāḥ
yaḥ pañcavarṣo gurudāravākśarairbhinnena yāto hṛdayena dūyatā
vanaṃ madādeśakaro 'jitaṃ prabhuṃ jigāya tadbhaktaguṇaiḥ parājitam
yaḥ kṣatrabandhurbhuvi tasyādhirūḍhamanvārurukṣedapi varṣapūgaiḥ
ṣaṭpañcavarṣo yadahobhiralpaiḥ prasādya vaikuṇṭhamavāpa tatpadam
maitreya uvāca
etatte 'bhihitaṃ sarvaṃ yatpṛṣṭo 'hamiha tvayā
dhruvasyoddāmayaśasaścaritaṃ saṃmataṃ satām
dhanyaṃ yaśasyamāyuṣyaṃ puṇyaṃ svastyayanaṃ mahat
svargyaṃ dhrauvyaṃ saumanasyaṃ praśasyamaghamarṣaṇam
śrutvaitacchraddhayābhīkṣṇamacyutapriyaceṣṭitam
bhavedbhaktirbhagavati yayā syātkleśasaṅkṣayaḥ
mahattvamicchatāṃ tīrthaṃ śrotuḥ śīlādayo guṇāḥ
yatra tejastadicchūnāṃ māno yatra manasvinām
prayataḥ kīrtayetprātaḥ samavāye dvijanmanām
sāyaṃ ca puṇyaślokasya dhruvasya caritaṃ mahat
paurṇamāsyāṃ sinīvālyāṃ dvādaśyāṃ śravaṇe 'thavā
dinakṣaye vyatīpāte saṅkrame 'rkadine 'pi vā
śrāvayecchraddadhānānāṃ tīrthapādapadāśrayaḥ
necchaṃstatrātmanātmānaṃ saṃtuṣṭa iti sidhyati
jñānamajñātatattvāya yo dadyātsatpathe 'mṛtam
kṛpālordīnanāthasya devāstasyānugṛhṇate
idaṃ mayā te 'bhihitaṃ kurūdvaha dhruvasya vikhyātaviśuddhakarmaṇaḥ
hitvārbhakaḥ krīḍanakāni māturgṛhaṃ ca viṣṇuṃ śaraṇaṃ yo jagāma
sūta uvāca
niśamya kauṣāraviṇopavarṇitaṃ dhruvasya vaikuṇṭhapadādhirohaṇam
prarūḍhabhāvo bhagavatyadhokṣaje praṣṭuṃ punastaṃ viduraḥ pracakrame
vidura uvāca
ke te pracetaso nāma kasyāpatyāni suvrata
kasyānvavāye prakhyātāḥ kutra vā satramāsata
manye mahābhāgavataṃ nāradaṃ devadarśanam
yena proktaḥ kriyāyogaḥ paricaryāvidhirhareḥ
svadharmaśīlaiḥ puruṣairbhagavānyajñapūruṣaḥ
ijyamāno bhaktimatā nāradeneritaḥ kila
yāstā devarṣiṇā tatra varṇitā bhagavatkathāḥ
mahyaṃ śuśrūṣave brahmankārtsnyenācaṣṭumarhasi
maitreya uvāca
dhruvasya cotkalaḥ putraḥ pitari prasthite vanam
sārvabhaumaśriyaṃ naicchadadhirājāsanaṃ pituḥ
sa janmanopaśāntātmā niḥsaṅgaḥ samadarśanaḥ
dadarśa loke vitatamātmānaṃ lokamātmani
ātmānaṃ brahma nirvāṇaṃ pratyastamitavigraham
avabodharasaikātmyamānandamanusaṃtatam
avyavacchinnayogāgnidagdhakarmamalāśayaḥ
svarūpamavarundhāno nātmano 'nyaṃ tadaikṣata
jaḍāndhabadhironmattamūkākṛtiratanmatiḥ
lakṣitaḥ pathi bālānāṃ praśāntārcirivānalaḥ
matvā taṃ jaḍamunmattaṃ kulavṛddhāḥ samantriṇaḥ
vatsaraṃ bhūpatiṃ cakruryavīyāṃsaṃ bhrameḥ sutam
svarvīthirvatsarasyeṣṭā bhāryāsūta ṣaḍātmajān
puṣpārṇaṃ tigmaketuṃ ca iṣamūrjaṃ vasuṃ jayam
puṣpārṇasya prabhā bhāryā doṣā ca dve babhūvatuḥ
prātarmadhyandinaṃ sāyamiti hyāsanprabhāsutāḥ
pradoṣo niśītho vyuṣṭa iti doṣāsutāstrayaḥ
vyuṣṭaḥ sutaṃ puṣkariṇyāṃ sarvatejasamādadhe
sa cakṣuḥ sutamākūtyāṃ patnyāṃ manumavāpa ha
manorasūta mahiṣī virajānnaḍvalā sutān
puruṃ kutsaṃ tritaṃ dyumnaṃ satyavantamṛtaṃ vratam
agniṣṭomamatīrātraṃ pradyumnaṃ śibimulmukam
ulmuko 'janayatputrānpuṣkariṇyāṃ ṣaḍ uttamān
aṅgaṃ sumanasaṃ khyātiṃ kratumaṅgirasaṃ gayam
sunīthāṅgasya yā patnī suṣuve venamulbaṇam
yaddauḥśīlyātsa rājarṣirnirviṇṇo niragātpurāt
yamaṅga śepuḥ kupitā vāgvajrā munayaḥ kila
gatāsostasya bhūyaste mamanthurdakṣiṇaṃ karam
arājake tadā loke dasyubhiḥ pīḍitāḥ prajāḥ
jāto nārāyaṇāṃśena pṛthurādyaḥ kṣitīśvaraḥ
vidura uvāca
tasya śīlanidheḥ sādhorbrahmaṇyasya mahātmanaḥ
rājñaḥ kathamabhūdduṣṭā prajā yadvimanā yayau
kiṃvāṃho vena uddiśya brahmadaṇḍamayūyujan
daṇḍavratadhare rājñi munayo dharmakovidāḥ
nāvadhyeyaḥ prajāpālaḥ prajābhiraghavānapi
yadasau lokapālānāṃ bibhartyojaḥ svatejasā
etadākhyāhi me brahmansunīthātmajaceṣṭitam
śraddadhānāya bhaktāya tvaṃ parāvaravittamaḥ
maitreya uvāca
aṅgo 'śvamedhaṃ rājarṣirājahāra mahākratum
nājagmurdevatāstasminnāhūtā brahmavādibhiḥ
tamūcurvismitāstatra yajamānamathartvijaḥ
havīṃṣi hūyamānāni na te gṛhṇanti devatāḥ
rājanhavīṃṣyaduṣṭāni śraddhayāsāditāni te
chandāṃsyayātayāmāni yojitāni dhṛtavrataiḥ
na vidāmeha devānāṃ helanaṃ vayamaṇvapi
yanna gṛhṇanti bhāgānsvānye devāḥ karmasākṣiṇaḥ
maitreya uvāca
aṅgo dvijavacaḥ śrutvā yajamānaḥ sudurmanāḥ
tatpraṣṭuṃ vyasṛjadvācaṃ sadasyāṃstadanujñayā
nāgacchantyāhutā devā na gṛhṇanti grahāniha
sadasaspatayo brūta kimavadyaṃ mayā kṛtam
sadasaspataya ūcuḥ
naradeveha bhavato nāghaṃ tāvanmanāk sthitam
astyekaṃ prāktanamaghaṃ yadihedṛk tvamaprajaḥ
tathā sādhaya bhadraṃ te ātmānaṃ suprajaṃ nṛpa
iṣṭaste putrakāmasya putraṃ dāsyati yajñabhuk
tathā svabhāgadheyāni grahīṣyanti divaukasaḥ
yadyajñapuruṣaḥ sākṣādapatyāya harirvṛtaḥ
tāṃstānkāmānharirdadyādyānyānkāmayate janaḥ
ārādhito yathaivaiṣa tathā puṃsāṃ phalodayaḥ
iti vyavasitā viprāstasya rājñaḥ prajātaye
puroḍāśaṃ niravapanśipiviṣṭāya viṣṇave
tasmātpuruṣa uttasthau hemamālyamalāmbaraḥ
hiraṇmayena pātreṇa siddhamādāya pāyasam
sa viprānumato rājā gṛhītvāñjalinaudanam
avaghrāya mudā yuktaḥ prādātpatnyā udāradhīḥ
sā tatpuṃsavanaṃ rājñī prāśya vai patyurādadhe
garbhaṃ kāla upāvṛtte kumāraṃ suṣuve 'prajā
sa bāla eva puruṣo mātāmahamanuvrataḥ
adharmāṃśodbhavaṃ mṛtyuṃ tenābhavadadhārmikaḥ
sa śarāsanamudyamya mṛgayurvanagocaraḥ
hantyasādhurmṛgāndīnānveno 'sāvityaraujjanaḥ
ākrīḍe krīḍato bālānvayasyānatidāruṇaḥ
prasahya niranukrośaḥ paśumāramamārayat
taṃ vicakṣya khalaṃ putraṃ śāsanairvividhairnṛpaḥ
yadā na śāsituṃ kalpo bhṛśamāsītsudurmanāḥ
prāyeṇābhyarcito devo ye 'prajā gṛhamedhinaḥ
kadapatyabhṛtaṃ duḥkhaṃ ye na vindanti durbharam
yataḥ pāpīyasī kīrtiradharmaśca mahānnṝṇām
yato virodhaḥ sarveṣāṃ yata ādhiranantakaḥ
kastaṃ prajāpadeśaṃ vai mohabandhanamātmanaḥ
paṇḍito bahu manyeta yadarthāḥ kleśadā gṛhāḥ
kadapatyaṃ varaṃ manye sadapatyācchucāṃ padāt
nirvidyeta gṛhānmartyo yatkleśanivahā gṛhāḥ
evaṃ sa nirviṇṇamanā nṛpo gṛhānniśītha utthāya mahodayodayāt
alabdhanidro 'nupalakṣito nṛbhirhitvā gato venasuvaṃ prasuptām
vijñāya nirvidya gataṃ patiṃ prajāḥ purohitāmātyasuhṛdgaṇādayaḥ
vicikyururvyāmatiśokakātarā yathā nigūḍhaṃ puruṣaṃ kuyoginaḥ
alakṣayantaḥ padavīṃ prajāpaterhatodyamāḥ pratyupasṛtya te purīm
ṛṣīnsametānabhivandya sāśravo nyavedayanpaurava bhartṛviplavam
maitreya uvāca
bhṛgvādayaste munayo lokānāṃ kṣemadarśinaḥ
goptaryasati vai nṝṇāṃ paśyantaḥ paśusāmyatām
vīramātaramāhūya sunīthāṃ brahmavādinaḥ
prakṛtyasaṃmataṃ venamabhyaṣiñcanpatiṃ bhuvaḥ
śrutvā nṛpāsanagataṃ venamatyugraśāsanam
nililyurdasyavaḥ sadyaḥ sarpatrastā ivākhavaḥ
sa ārūḍhanṛpasthāna unnaddho 'ṣṭavibhūtibhiḥ
avamene mahābhāgānstabdhaḥ saṃbhāvitaḥ svataḥ
evaṃ madāndha utsikto niraṅkuśa iva dvipaḥ
paryaṭanrathamāsthāya kampayanniva rodasī
na yaṣṭavyaṃ na dātavyaṃ na hotavyaṃ dvijāḥ kvacit
iti nyavārayaddharmaṃ bherīghoṣeṇa sarvaśaḥ
venasyāvekṣya munayo durvṛttasya viceṣṭitam
vimṛśya lokavyasanaṃ kṛpayocuḥ sma satriṇaḥ
aho ubhayataḥ prāptaṃ lokasya vyasanaṃ mahat
dāruṇyubhayato dīpte iva taskarapālayoḥ
arājakabhayādeṣa kṛto rājātadarhaṇaḥ
tato 'pyāsīdbhayaṃ tvadya kathaṃ syātsvasti dehinām
aheriva payaḥpoṣaḥ poṣakasyāpyanarthabhṛt
venaḥ prakṛtyaiva khalaḥ sunīthāgarbhasambhavaḥ
nirūpitaḥ prajāpālaḥ sa jighāṃsati vai prajāḥ
tathāpi sāntvayemāmuṃ nāsmāṃstatpātakaṃ spṛśet
tadvidvadbhirasadvṛtto veno 'smābhiḥ kṛto nṛpaḥ
sāntvito yadi no vācaṃ na grahīṣyatyadharmakṛt
lokadhikkārasaṃdagdhaṃ dahiṣyāmaḥ svatejasā
evamadhyavasāyainaṃ munayo gūḍhamanyavaḥ
upavrajyābruvanvenaṃ sāntvayitvā ca sāmabhiḥ
munaya ūcuḥ
nṛpavarya nibodhaitadyatte vijñāpayāma bhoḥ
āyuḥśrībalakīrtīnāṃ tava tāta vivardhanam
dharma ācaritaḥ puṃsāṃ vāṅmanaḥkāyabuddhibhiḥ
lokānviśokānvitaratyathānantyamasaṅginām
sa te mā vinaśedvīra prajānāṃ kṣemalakṣaṇaḥ
yasminvinaṣṭe nṛpatiraiśvaryādavarohati
rājannasādhvamātyebhyaścorādibhyaḥ prajā nṛpaḥ
rakṣanyathā baliṃ gṛhṇanniha pretya ca modate
yasya rāṣṭre pure caiva bhagavānyajñapūruṣaḥ
ijyate svena dharmeṇa janairvarṇāśramānvitaiḥ
tasya rājño mahābhāga bhagavānbhūtabhāvanaḥ
parituṣyati viśvātmā tiṣṭhato nijaśāsane
tasmiṃstuṣṭe kim aprāpyaṃ jagatāmīśvareśvare
lokāḥ sapālā hyetasmai haranti balimādṛtāḥ
taṃ sarvalokāmarayajñasaṅgrahaṃ trayīmayaṃ dravyamayaṃ tapomayam
yajñairvicitrairyajato bhavāya te rājansvadeśānanuroddhumarhasi
yajñena yuṣmadviṣaye dvijātibhirvitāyamānena surāḥ kalā hareḥ
sviṣṭāḥ sutuṣṭāḥ pradiśanti vāñchitaṃ taddhelanaṃ nārhasi vīra ceṣṭitum
vena uvāca
bāliśā bata yūyaṃ vā adharme dharmamāninaḥ
ye vṛttidaṃ patiṃ hitvā jāraṃ patimupāsate
avajānantyamī mūḍhā nṛparūpiṇamīśvaram
nānuvindanti te bhadramiha loke paratra ca
ko yajñapuruṣo nāma yatra vo bhaktirīdṛśī
bhartṛsnehavidūrāṇāṃ yathā jāre kuyoṣitām
viṣṇurviriñco giriśa indro vāyuryamo raviḥ
parjanyo dhanadaḥ somaḥ kṣitiragnirapāmpatiḥ
ete cānye ca vibudhāḥ prabhavo varaśāpayoḥ
dehe bhavanti nṛpateḥ sarvadevamayo nṛpaḥ
tasmānmāṃ karmabhirviprā yajadhvaṃ gatamatsarāḥ
baliṃ ca mahyaṃ harata matto 'nyaḥ ko 'grabhuk pumān
maitreya uvāca
itthaṃ viparyayamatiḥ pāpīyānutpathaṃ gataḥ
anunīyamānastadyācñāṃ na cakre bhraṣṭamaṅgalaḥ
iti te 'satkṛtāstena dvijāḥ paṇḍitamāninā
bhagnāyāṃ bhavyayācñāyāṃ tasmai vidura cukrudhuḥ
hanyatāṃ hanyatāmeṣa pāpaḥ prakṛtidāruṇaḥ
jīvanjagadasāvāśu kurute bhasmasāddhruvam
nāyamarhatyasadvṛtto naradevavarāsanam
yo 'dhiyajñapatiṃ viṣṇuṃ vinindatyanapatrapaḥ
ko vainaṃ paricakṣīta venamekamṛte 'śubham
prāpta īdṛśamaiśvaryaṃ yadanugrahabhājanaḥ
itthaṃ vyavasitā hantumṛṣayo rūḍhamanyavaḥ
nijaghnurhuṃkṛtairvenaṃ hatamacyutanindayā
ṛṣibhiḥ svāśramapadaṃ gate putrakalevaram
sunīthā pālayāmāsa vidyāyogena śocatī
ekadā munayaste tu sarasvatsalilāplutāḥ
hutvāgnīnsatkathāścakrurupaviṣṭāḥ sarittaṭe
vīkṣyotthitāṃstadotpātānāhurlokabhayaṅkarān
apyabhadramanāthāyā dasyubhyo na bhavedbhuvaḥ
evaṃ mṛśanta ṛṣayo dhāvatāṃ sarvatodiśam
pāṃsuḥ samutthito bhūriścorāṇāmabhilumpatām
tadupadravamājñāya lokasya vasu lumpatām
bhartaryuparate tasminn anyonyaṃ ca jighāṃsatām
coraprāyaṃ janapadaṃ hīnasattvamarājakam
lokānnāvārayañchaktā api taddoṣadarśinaḥ
brāhmaṇaḥ samadṛk śānto dīnānāṃ samupekṣakaḥ
sravate brahma tasyāpi bhinnabhāṇḍātpayo yathā
nāṅgasya vaṃśo rājarṣereṣa saṃsthātumarhati
amoghavīryā hi nṛpā vaṃśe 'sminkeśavāśrayāḥ
viniścityaivamṛṣayo vipannasya mahīpateḥ
mamanthurūruṃ tarasā tatrāsīdbāhuko naraḥ
kākakṛṣṇo 'tihrasvāṅgo hrasvabāhurmahāhanuḥ
hrasvapānnimnanāsāgro raktākṣastāmramūrdhajaḥ
taṃ tu te 'vanataṃ dīnaṃ kiṃ karomīti vādinam
niṣīdetyabruvaṃstāta sa niṣādastato 'bhavat
tasya vaṃśyāstu naiṣādā girikānanagocarāḥ
yenāharajjāyamāno venakalmaṣamulbaṇam
maitreya uvāca
atha tasya punarviprairaputrasya mahīpateḥ
bāhubhyāṃ mathyamānābhyāṃ mithunaṃ samapadyata
taddṛṣṭvā mithunaṃ jātamṛṣayo brahmavādinaḥ
ūcuḥ paramasaṃtuṣṭā viditvā bhagavatkalām
ṛṣaya ūcuḥ
eṣa viṣṇorbhagavataḥ kalā bhuvanapālinī
iyaṃ ca lakṣmyāḥ sambhūtiḥ puruṣasyānapāyinī
ayaṃ tu prathamo rājñāṃ pumānprathayitā yaśaḥ
pṛthurnāma mahārājo bhaviṣyati pṛthuśravāḥ
iyaṃ ca sudatī devī guṇabhūṣaṇabhūṣaṇā
arcirnāma varārohā pṛthumevāvarundhatī
eṣa sākṣāddhareraṃśo jāto lokarirakṣayā
iyaṃ ca tatparā hi śrīranujajñe 'napāyinī
maitreya uvāca
praśaṃsanti sma taṃ viprā gandharvapravarā jaguḥ
mumucuḥ sumanodhārāḥ siddhā nṛtyanti svaḥstriyaḥ
śaṅkhatūryamṛdaṅgādyā nedurdundubhayo divi
tatra sarva upājagmurdevarṣipitṝṇāṃ gaṇāḥ
brahmā jagadgururdevaiḥ sahāsṛtya sureśvaraiḥ
vainyasya dakṣiṇe haste dṛṣṭvā cihnaṃ gadābhṛtaḥ
pādayoraravindaṃ ca taṃ vai mene hareḥ kalām
yasyāpratihataṃ cakramaṃśaḥ sa parameṣṭhinaḥ
tasyābhiṣeka ārabdho brāhmaṇairbrahmavādibhiḥ
ābhiṣecanikānyasmai ājahruḥ sarvato janāḥ
saritsamudrā girayo nāgā gāvaḥ khagā mṛgāḥ
dyauḥ kṣitiḥ sarvabhūtāni samājahrurupāyanam
so 'bhiṣikto mahārājaḥ suvāsāḥ sādhvalaṃkṛtaḥ
patnyārciṣālaṃkṛtayā vireje 'gnirivāparaḥ
tasmai jahāra dhanado haimaṃ vīra varāsanam
varuṇaḥ salilasrāvamātapatraṃ śaśiprabham
vāyuśca vālavyajane dharmaḥ kīrtimayīṃ srajam
indraḥ kirīṭamutkṛṣṭaṃ daṇḍaṃ saṃyamanaṃ yamaḥ
brahmā brahmamayaṃ varma bhāratī hāramuttamam
hariḥ sudarśanaṃ cakraṃ tatpatnyavyāhatāṃ śriyam
daśacandramasiṃ rudraḥ śatacandraṃ tathāmbikā
somo 'mṛtamayānaśvāṃstvaṣṭā rūpāśrayaṃ ratham
agnirājagavaṃ cāpaṃ sūryo raśmimayāniṣūn
bhūḥ pāduke yogamayyau dyauḥ puṣpāvalimanvaham
nāṭyaṃ sugītaṃ vāditramantardhānaṃ ca khecarāḥ
ṛṣayaścāśiṣaḥ satyāḥ samudraḥ śaṅkhamātmajam
sindhavaḥ parvatā nadyo rathavīthīrmahātmanaḥ
sūto 'tha māgadho vandī taṃ stotumupatasthire
stāvakāṃstānabhipretya pṛthurvainyaḥ pratāpavān
meghanirhrādayā vācā prahasannidamabravīt
pṛthuruvāca
bhoḥ sūta he māgadha saumya vandinloke 'dhunāspaṣṭaguṇasya me syāt
kimāśrayo me stava eṣa yojyatāṃ mā mayyabhūvanvitathā giro vaḥ
tasmātparokṣe 'smadupaśrutānyalaṃ kariṣyatha stotramapīcyavācaḥ
satyuttamaślokaguṇānuvāde jugupsitaṃ na stavayanti sabhyāḥ
mahadguṇānātmani kartumīśaḥ kaḥ stāvakaiḥ stāvayate 'sato 'pi
te 'syābhaviṣyanniti vipralabdho janāvahāsaṃ kumatirna veda
prabhavo hyātmanaḥ stotraṃ jugupsantyapi viśrutāḥ
hrīmantaḥ paramodārāḥ pauruṣaṃ vā vigarhitam
vayaṃ tvaviditā loke sūtādyāpi varīmabhiḥ
karmabhiḥ kathamātmānaṃ gāpayiṣyāma bālavat
maitreya uvāca
iti bruvāṇaṃ nṛpatiṃ gāyakā municoditāḥ
tuṣṭuvustuṣṭamanasastadvāgamṛtasevayā
nālaṃ vayaṃ te mahimānuvarṇane yo devavaryo 'vatatāra māyayā
venāṅgajātasya ca pauruṣāṇi te vācaspatīnāmapi babhramurdhiyaḥ
athāpyudāraśravasaḥ pṛthorhareḥ kalāvatārasya kathāmṛtādṛtāḥ
yathopadeśaṃ munibhiḥ pracoditāḥ ślāghyāni karmāṇi vayaṃ vitanmahi
eṣa dharmabhṛtāṃ śreṣṭho lokaṃ dharme 'nuvartayan
goptā ca dharmasetūnāṃ śāstā tatparipanthinām
eṣa vai lokapālānāṃ bibhartyekastanau tanūḥ
kāle kāle yathābhāgaṃ lokayorubhayorhitam
vasu kāla upādatte kāle cāyaṃ vimuñcati
samaḥ sarveṣu bhūteṣu pratapansūryavadvibhuḥ
titikṣatyakramaṃ vainya uparyākramatāmapi
bhūtānāṃ karuṇaḥ śaśvadārtānāṃ kṣitivṛttimān
deve 'varṣatyasau devo naradevavapurhariḥ
kṛcchraprāṇāḥ prajā hyeṣa rakṣiṣyatyañjasendravat
āpyāyayatyasau lokaṃ vadanāmṛtamūrtinā
sānurāgāvalokena viśadasmitacāruṇā
avyaktavartmaiṣa nigūḍhakāryo gambhīravedhā upaguptavittaḥ
anantamāhātmyaguṇaikadhāmā pṛthuḥ pracetā iva saṃvṛtātmā
durāsado durviṣaha āsanno 'pi vidūravat
naivābhibhavituṃ śakyo venāraṇyutthito 'nalaḥ
antarbahiśca bhūtānāṃ paśyankarmāṇi cāraṇaiḥ
udāsīna ivādhyakṣo vāyurātmeva dehinām
nādaṇḍyaṃ daṇḍayatyeṣa sutamātmadviṣāmapi
daṇḍayatyātmajamapi daṇḍyaṃ dharmapathe sthitaḥ
asyāpratihataṃ cakraṃ pṛthorāmānasācalāt
vartate bhagavānarko yāvattapati gogaṇaiḥ
rañjayiṣyati yallokamayamātmaviceṣṭitaiḥ
athāmumāhū rājānaṃ manorañjanakaiḥ prajāḥ
dṛḍhavrataḥ satyasaṃdho brahmaṇyo vṛddhasevakaḥ
śaraṇyaḥ sarvabhūtānāṃ mānado dīnavatsalaḥ
mātṛbhaktiḥ parastrīṣu patnyāmardha ivātmanaḥ
prajāsu pitṛvatsnigdhaḥ kiṅkaro brahmavādinām
dehināmātmavatpreṣṭhaḥ suhṛdāṃ nandivardhanaḥ
muktasaṅgaprasaṅgo 'yaṃ daṇḍapāṇirasādhuṣu
ayaṃ tu sākṣādbhagavāṃstryadhīśaḥ kūṭastha ātmā kalayāvatīrṇaḥ
yasminavidyāracitaṃ nirarthakaṃ paśyanti nānātvamapi pratītam
ayaṃ bhuvo maṇḍalam odayādrer goptaikavīro naradevanāthaḥ
āsthāya jaitraṃ rathamāttacāpaḥ paryasyate dakṣiṇato yathārkaḥ
asmai nṛpālāḥ kila tatra tatra baliṃ hariṣyanti salokapālāḥ
maṃsyanta eṣāṃ striya ādirājaṃ cakrāyudhaṃ tadyaśa uddharantyaḥ
ayaṃ mahīṃ gāṃ duduhe 'dhirājaḥ prajāpatirvṛttikaraḥ prajānām
yo līlayādrīnsvaśarāsakoṭyā bhindansamāṃ gāmakarodyathendraḥ
visphūrjayannājagavaṃ dhanuḥ svayaṃ yadācaratkṣmāmaviṣahyamājau
tadā nililyurdiśi diśyasanto lāṅgūlamudyamya yathā mṛgendraḥ
eṣo 'śvamedhāñśatamājahāra sarasvatī prādurabhāvi yatra
ahārṣīdyasya hayaṃ purandaraḥ śatakratuścarame vartamāne
eṣa svasadmopavane sametya sanatkumāraṃ bhagavantamekam
ārādhya bhaktyālabhatāmalaṃ tajjñānaṃ yato brahma paraṃ vidanti
tatra tatra girastāstā iti viśrutavikramaḥ
śroṣyatyātmāśritā gāthāḥ pṛthuḥ pṛthuparākramaḥ
diśo vijityāpratiruddhacakraḥ svatejasotpāṭitalokaśalyaḥ
surāsurendrairupagīyamāna mahānubhāvo bhavitā patirbhuvaḥ
maitreya uvāca
evaṃ sa bhagavānvainyaḥ khyāpito guṇakarmabhiḥ
chandayāmāsa tānkāmaiḥ pratipūjyābhinandya ca
brāhmaṇapramukhānvarṇānbhṛtyāmātyapurodhasaḥ
paurānjānapadānśreṇīḥ prakṛtīḥ samapūjayat
vidura uvāca
kasmāddadhāra gorūpaṃ dharitrī bahurūpiṇī
yāṃ dudoha pṛthustatra ko vatso dohanaṃ ca kim
prakṛtyā viṣamā devī kṛtā tena samā katham
tasya medhyaṃ hayaṃ devaḥ kasya hetorapāharat
sanatkumārādbhagavato brahmanbrahmaviduttamāt
labdhvā jñānaṃ savijñānaṃ rājarṣiḥ kāṃ gatiṃ gataḥ
yaccānyadapi kṛṣṇasya bhavānbhagavataḥ prabhoḥ
śravaḥ suśravasaḥ puṇyaṃ pūrvadehakathāśrayam
bhaktāya me 'nuraktāya tava cādhokṣajasya ca
vaktumarhasi yo 'duhyadvainyarūpeṇa gāmimām
sūta uvāca
codito vidureṇaivaṃ vāsudevakathāṃ prati
praśasya taṃ prītamanā maitreyaḥ pratyabhāṣata
maitreya uvāca
yadābhiṣiktaḥ pṛthuraṅga viprairāmantrito janatāyāśca pālaḥ
prajā niranne kṣitipṛṣṭha etya kṣutkṣāmadehāḥ patimabhyavocan
vayaṃ rājañ jāṭhareṇābhitaptā yathāgninā koṭarasthena vṛkṣāḥ
tvāmadya yātāḥ śaraṇaṃ śaraṇyaṃ yaḥ sādhito vṛttikaraḥ patirnaḥ
tanno bhavānīhatu rātave 'nnaṃ kṣudhārditānāṃ naradevadeva
yāvanna naṅkṣyāmaha ujjhitorjā vārtāpatistvaṃ kila lokapālaḥ
maitreya uvāca
pṛthuḥ prajānāṃ karuṇaṃ niśamya paridevitam
dīrghaṃ dadhyau kuruśreṣṭha nimittaṃ so 'nvapadyata
iti vyavasito buddhyā pragṛhītaśarāsanaḥ
saṃdadhe viśikhaṃ bhūmeḥ kruddhastripurahā yathā
pravepamānā dharaṇī niśāmyodāyudhaṃ ca tam
gauḥ satyapādravadbhītā mṛgīva mṛgayudrutā
tāmanvadhāvattadvainyaḥ kupito 'tyaruṇekṣaṇaḥ
śaraṃ dhanuṣi saṃdhāya yatra yatra palāyate
sā diśo vidiśo devī rodasī cāntaraṃ tayoḥ
dhāvantī tatra tatrainaṃ dadarśānūdyatāyudham
loke nāvindata trāṇaṃ vainyānmṛtyoriva prajāḥ
trastā tadā nivavṛte hṛdayena vidūyatā
uvāca ca mahābhāgaṃ dharmajñāpannavatsala
trāhi māmapi bhūtānāṃ pālane 'vasthito bhavān
sa tvaṃ jighāṃsase kasmāddīnāmakṛtakilbiṣām
ahaniṣyatkathaṃ yoṣāṃ dharmajña iti yo mataḥ
praharanti na vai strīṣu kṛtāgaḥsvapi jantavaḥ
kimuta tvadvidhā rājankaruṇā dīnavatsalāḥ
māṃ vipāṭyājarāṃ nāvaṃ yatra viśvaṃ pratiṣṭhitam
ātmānaṃ ca prajāścemāḥ kathamambhasi dhāsyasi
pṛthuruvāca
vasudhe tvāṃ vadhiṣyāmi macchāsanaparāṅmukhīm
bhāgaṃ barhiṣi yā vṛṅkte na tanoti ca no vasu
yavasaṃ jagdhyanudinaṃ naiva dogdhyaudhasaṃ payaḥ
tasyāmevaṃ hi duṣṭāyāṃ daṇḍo nātra na śasyate
tvaṃ khalvoṣadhibījāni prāk sṛṣṭāni svayambhuvā
na muñcasyātmaruddhāni māmavajñāya mandadhīḥ
amūṣāṃ kṣutparītānāmārtānāṃ paridevitam
śamayiṣyāmi madbāṇairbhinnāyāstava medasā
pumānyoṣiduta klība ātmasambhāvano 'dhamaḥ
bhūteṣu niranukrośo nṛpāṇāṃ tadvadho 'vadhaḥ
tvāṃ stabdhāṃ durmadāṃ nītvā māyāgāṃ tilaśaḥ śaraiḥ
ātmayogabalenemā dhārayiṣyāmyahaṃ prajāḥ
evaṃ manyumayīṃ mūrtiṃ kṛtāntamiva bibhratam
praṇatā prāñjaliḥ prāha mahī saṃjātavepathuḥ
dharovāca
namaḥ parasmai puruṣāya māyayā vinyastanānātanave guṇātmane
namaḥ svarūpānubhavena nirdhutadravyakriyākārakavibhramormaye
yenāhamātmāyatanaṃ vinirmitā dhātrā yato 'yaṃ guṇasargasaṅgrahaḥ
sa eva māṃ hantumudāyudhaḥ svarāḍ upasthito 'nyaṃ śaraṇaṃ kamāśraye
ya etadādāvasṛjac carācaraṃ svamāyayātmāśrayayāvitarkyayā
tayaiva so 'yaṃ kila goptumudyataḥ kathaṃ nu māṃ dharmaparo jighāṃsati
nūnaṃ bateśasya samīhitaṃ janaistanmāyayā durjayayākṛtātmabhiḥ
na lakṣyate yastvakarodakārayadyo 'neka ekaḥ parataśca īśvaraḥ
sargādi yo 'syānuruṇaddhi śaktibhirdravyakriyākārakacetanātmabhiḥ
tasmai samunnaddhaniruddhaśaktaye namaḥ parasmai puruṣāya vedhase
sa vai bhavānātmavinirmitaṃ jagadbhūtendriyāntaḥkaraṇātmakaṃ vibho
saṃsthāpayiṣyannaja māṃ rasātalādabhyujjahārāmbhasa ādisūkaraḥ
apāmupasthe mayi nāvyavasthitāḥ prajā bhavānadya rirakṣiṣuḥ kila
sa vīramūrtiḥ samabhūddharādharo yo māṃ payasyugraśaro jighāṃsasi
nūnaṃ janairīhitamīśvarāṇāmasmadvidhaistadguṇasargamāyayā
na jñāyate mohitacittavartmabhistebhyo namo vīrayaśaskarebhyaḥ
maitreya uvāca
itthaṃ pṛthumabhiṣṭūya ruṣā prasphuritādharam
punarāhāvanirbhītā saṃstabhyātmānamātmanā
saṃniyacchābhibho manyuṃ nibodha śrāvitaṃ ca me
sarvataḥ sāramādatte yathā madhukaro budhaḥ
asminloke 'thavāmuṣminmunibhistattvadarśibhiḥ
dṛṣṭā yogāḥ prayuktāśca puṃsāṃ śreyaḥprasiddhaye
tānātiṣṭhati yaḥ samyagupāyānpūrvadarśitān
avaraḥ śraddhayopeta upeyānvindate 'ñjasā
tān anādṛtya yo 'vidvānarthānārabhate svayam
tasya vyabhicarantyarthā ārabdhāśca punaḥ punaḥ
purā sṛṣṭā hyoṣadhayo brahmaṇā yā viśāmpate
bhujyamānā mayā dṛṣṭā asadbhiradhṛtavrataiḥ
apālitānādṛtā ca bhavadbhirlokapālakaiḥ
corībhūte 'tha loke 'haṃ yajñārthe 'grasamoṣadhīḥ
nūnaṃ tā vīrudhaḥ kṣīṇā mayi kālena bhūyasā
tatra yogena dṛṣṭena bhavānādātumarhati
vatsaṃ kalpaya me vīra yenāhaṃ vatsalā tava
dhokṣye kṣīramayānkāmānanurūpaṃ ca dohanam
dogdhāraṃ ca mahābāho bhūtānāṃ bhūtabhāvana
annamīpsitamūrjasvadbhagavānvāñchate yadi
samāṃ ca kuru māṃ rājandevavṛṣṭaṃ yathā payaḥ
apartāvapi bhadraṃ te upāvarteta me vibho
iti priyaṃ hitaṃ vākyaṃ bhuva ādāya bhūpatiḥ
vatsaṃ kṛtvā manuṃ pāṇāvaduhatsakalauṣadhīḥ
tathāpare ca sarvatra sāramādadate budhāḥ
tato 'nye ca yathākāmaṃ duduhuḥ pṛthubhāvitām
ṛṣayo duduhurdevīmindriyeṣvatha sattama
vatsaṃ bṛhaspatiṃ kṛtvā payaśchandomayaṃ śuci
kṛtvā vatsaṃ suragaṇā indraṃ somamadūduhan
hiraṇmayena pātreṇa vīryamojo balaṃ payaḥ
daiteyā dānavā vatsaṃ prahlādamasurarṣabham
vidhāyādūduhankṣīramayaḥpātre surāsavam
gandharvāpsaraso 'dhukṣanpātre padmamaye payaḥ
vatsaṃ viśvāvasuṃ kṛtvā gāndharvaṃ madhu saubhagam
vatsena pitaro 'ryamṇā kavyaṃ kṣīramadhukṣata
āmapātre mahābhāgāḥ śraddhayā śrāddhadevatāḥ
prakalpya vatsaṃ kapilaṃ siddhāḥ saṃkalpanāmayīm
siddhiṃ nabhasi vidyāṃ ca ye ca vidyādharādayaḥ
anye ca māyino māyāmantardhānādbhutātmanām
mayaṃ prakalpya vatsaṃ te duduhurdhāraṇāmayīm
yakṣarakṣāṃsi bhūtāni piśācāḥ piśitāśanāḥ
bhūteśavatsā duduhuḥ kapāle kṣatajāsavam
tathāhayo dandaśūkāḥ sarpā nāgāśca takṣakam
vidhāya vatsaṃ duduhurbilapātre viṣaṃ payaḥ
paśavo yavasaṃ kṣīraṃ vatsaṃ kṛtvā ca govṛṣam
araṇyapātre cādhukṣanmṛgendreṇa ca daṃṣṭriṇaḥ
kravyādāḥ prāṇinaḥ kravyaṃ duduhuḥ sve kalevare
suparṇavatsā vihagāścaraṃ cācarameva ca
vaṭavatsā vanaspatayaḥ pṛthagrasamayaṃ payaḥ
girayo himavadvatsā nānādhātūnsvasānuṣu
sarve svamukhyavatsena sve sve pātre pṛthak payaḥ
sarvakāmadughāṃ pṛthvīṃ duduhuḥ pṛthubhāvitām
evaṃ pṛthvādayaḥ pṛthvīmannādāḥ svannamātmanaḥ
dohavatsādibhedena kṣīrabhedaṃ kurūdvaha
tato mahīpatiḥ prītaḥ sarvakāmadughāṃ pṛthuḥ
duhitṛtve cakāremāṃ premṇā duhitṛvatsalaḥ
cūrṇayansvadhanuṣkoṭyā girikūṭāni rājarāṭ
bhūmaṇḍalamidaṃ vainyaḥ prāyaścakre samaṃ vibhuḥ
athāsminbhagavānvainyaḥ prajānāṃ vṛttidaḥ pitā
nivāsānkalpayāṃcakre tatra tatra yathārhataḥ
grāmānpuraḥ pattanāni durgāṇi vividhāni ca
ghoṣānvrajānsaśibirānākarānkheṭakharvaṭān
prāk pṛthoriha naivaiṣā puragrāmādikalpanā
yathāsukhaṃ vasanti sma tatra tatrākutobhayāḥ
maitreya uvāca
athādīkṣata rājā tu hayamedhaśatena saḥ
brahmāvarte manoḥ kṣetre yatra prācī sarasvatī
tadabhipretya bhagavānkarmātiśayamātmanaḥ
śatakraturna mamṛṣe pṛthoryajñamahotsavam
yatra yajñapatiḥ sākṣādbhagavānharirīśvaraḥ
anvabhūyata sarvātmā sarvalokaguruḥ prabhuḥ
anvito brahmaśarvābhyāṃ lokapālaiḥ sahānugaiḥ
upagīyamāno gandharvairmunibhiścāpsarogaṇaiḥ
siddhā vidyādharā daityā dānavā guhyakādayaḥ
sunandanandapramukhāḥ pārṣadapravarā hareḥ
kapilo nārado datto yogeśāḥ sanakādayaḥ
tamanvīyurbhāgavatā ye ca tatsevanotsukāḥ
yatra dharmadughā bhūmiḥ sarvakāmadughā satī
dogdhi smābhīpsitānarthānyajamānasya bhārata
ūhuḥ sarvarasānnadyaḥ kṣīradadhyannagorasān
taravo bhūrivarṣmāṇaḥ prāsūyanta madhucyutaḥ
sindhavo ratnanikarāngirayo 'nnaṃ caturvidham
upāyanamupājahruḥ sarve lokāḥ sapālakāḥ
iti cādhokṣajeśasya pṛthostu paramodayam
asūyanbhagavānindraḥ pratighātamacīkarat
carameṇāśvamedhena yajamāne yajuṣpatim
vainye yajñapaśuṃ spardhannapovāha tirohitaḥ
tamatrirbhagavānaikṣattvaramāṇaṃ vihāyasā
āmuktamiva pākhaṇḍaṃ yo 'dharme dharmavibhramaḥ
atriṇā codito hantuṃ pṛthuputro mahārathaḥ
anvadhāvata saṃkruddhastiṣṭha tiṣṭheti cābravīt
taṃ tādṛśākṛtiṃ vīkṣya mene dharmaṃ śarīriṇam
jaṭilaṃ bhasmanācchannaṃ tasmai bāṇaṃ na muñcati
vadhānnivṛttaṃ taṃ bhūyo hantave 'triracodayat
jahi yajñahanaṃ tāta mahendraṃ vibudhādhamam
evaṃ vainyasutaḥ proktastvaramāṇaṃ vihāyasā
anvadravadabhikruddho rāvaṇaṃ gṛdhrarāḍ iva
so 'śvaṃ rūpaṃ ca taddhitvā tasmā antarhitaḥ svarāṭ
vīraḥ svapaśumādāya pituryajñamupeyivān
tattasya cādbhutaṃ karma vicakṣya paramarṣayaḥ
nāmadheyaṃ dadustasmai vijitāśva iti prabho
upasṛjya tamastīvraṃ jahārāśvaṃ punarhariḥ
caṣālayūpataśchanno hiraṇyaraśanaṃ vibhuḥ
atriḥ saṃdarśayāmāsa tvaramāṇaṃ vihāyasā
kapālakhaṭvāṅgadharaṃ vīro nainamabādhata
atriṇā coditastasmai saṃdadhe viśikhaṃ ruṣā
so 'śvaṃ rūpaṃ ca taddhitvā tasthāvantarhitaḥ svarāṭ
vīraścāśvamupādāya pitṛyajñamathāvrajat
tadavadyaṃ hare rūpaṃ jagṛhurjñānadurbalāḥ
yāni rūpāṇi jagṛhe indro hayajihīrṣayā
tāni pāpasya khaṇḍāni liṅgaṃ khaṇḍamihocyate
evamindre haratyaśvaṃ vainyayajñajighāṃsayā
tadgṛhītavisṛṣṭeṣu pākhaṇḍeṣu matirnṝṇām
dharma ityupadharmeṣu nagnaraktapaṭādiṣu
prāyeṇa sajjate bhrāntyā peśaleṣu ca vāgmiṣu
tadabhijñāya bhagavānpṛthuḥ pṛthuparākramaḥ
indrāya kupito bāṇamādattodyatakārmukaḥ
tamṛtvijaḥ śakravadhābhisaṃdhitaṃ vicakṣya duṣprekṣyamasahyaraṃhasam
nivārayāmāsuraho mahāmate na yujyate 'trānyavadhaḥ pracoditāt
vayaṃ marutvantamihārthanāśanaṃ hvayāmahe tvacchravasā hatatviṣam
ayātayāmopahavairanantaraṃ prasahya rājanjuhavāma te 'hitam
ityāmantrya kratupatiṃ vidurāsyartvijo ruṣā
srugghastānjuhvato 'bhyetya svayambhūḥ pratyaṣedhata
na vadhyo bhavatāmindro yadyajño bhagavattanuḥ
yaṃ jighāṃsatha yajñena yasyeṣṭāstanavaḥ surāḥ
tadidaṃ paśyata mahaddharmavyatikaraṃ dvijāḥ
indreṇānuṣṭhitaṃ rājñaḥ karmaitadvijighāṃsatā
pṛthukīrteḥ pṛthorbhūyāttarhyekonaśatakratuḥ
alaṃ te kratubhiḥ sviṣṭairyadbhavānmokṣadharmavit
naivātmane mahendrāya roṣamāhartumarhasi
ubhāvapi hi bhadraṃ te uttamaślokavigrahau
māsminmahārāja kṛthāḥ sma cintāṃ niśāmayāsmadvaca ādṛtātmā
yaddhyāyato daivahataṃ nu kartuṃ mano 'tiruṣṭaṃ viśate tamo 'ndham
kraturviramatāmeṣa deveṣu duravagrahaḥ
dharmavyatikaro yatra pākhaṇḍairindranirmitaiḥ
ebhirindropasaṃsṛṣṭaiḥ pākhaṇḍairhāribhirjanam
hriyamāṇaṃ vicakṣvainaṃ yaste yajñadhrugaśvamuṭ
bhavānparitrātumihāvatīrṇo dharmaṃ janānāṃ samayānurūpam
venāpacārādavaluptamadya taddehato viṣṇukalāsi vainya
sa tvaṃ vimṛśyāsya bhavaṃ prajāpate saṃkalpanaṃ viśvasṛjāṃ pipīpṛhi
aindrīṃ ca māyāmupadharmamātaraṃ pracaṇḍapākhaṇḍapathaṃ prabho jahi
maitreya uvāca
itthaṃ sa lokaguruṇā samādiṣṭo viśāmpatiḥ
tathā ca kṛtvā vātsalyaṃ maghonāpi ca saṃdadhe
kṛtāvabhṛthasnānāya pṛthave bhūrikarmaṇe
varāndaduste varadā ye tadbarhiṣi tarpitāḥ
viprāḥ satyāśiṣastuṣṭāḥ śraddhayā labdhadakṣiṇāḥ
āśiṣo yuyujuḥ kṣattarādirājāya satkṛtāḥ
tvayāhūtā mahābāho sarva eva samāgatāḥ
pūjitā dānamānābhyāṃ pitṛdevarṣimānavāḥ
maitreya uvāca
bhagavānapi vaikuṇṭhaḥ sākaṃ maghavatā vibhuḥ
yajñairyajñapatistuṣṭo yajñabhuk tamabhāṣata
śrībhagavānuvāca
eṣa te 'kārṣīdbhaṅgaṃ hayamedhaśatasya ha
kṣamāpayata ātmānamamuṣya kṣantumarhasi
sudhiyaḥ sādhavo loke naradeva narottamāḥ
nābhidruhyanti bhūtebhyo yarhi nātmā kalevaram
puruṣā yadi muhyanti tvādṛśā devamāyayā
śrama eva paraṃ jāto dīrghayā vṛddhasevayā
ataḥ kāyamimaṃ vidvānavidyākāmakarmabhiḥ
ārabdha iti naivāsminpratibuddho 'nuṣajjate
asaṃsaktaḥ śarīre 'sminamunotpādite gṛhe
apatye draviṇe vāpi kaḥ kuryānmamatāṃ budhaḥ
ekaḥ śuddhaḥ svayaṃjyotirnirguṇo 'sau guṇāśrayaḥ
sarvago 'nāvṛtaḥ sākṣī nirātmātmātmanaḥ paraḥ
ya evaṃ santamātmānamātmasthaṃ veda pūruṣaḥ
nājyate prakṛtistho 'pi tadguṇaiḥ sa mayi sthitaḥ
yaḥ svadharmeṇa māṃ nityaṃ nirāśīḥ śraddhayānvitaḥ
bhajate śanakaistasya mano rājanprasīdati
parityaktaguṇaḥ samyagdarśano viśadāśayaḥ
śāntiṃ me samavasthānaṃ brahma kaivalyamaśnute
udāsīnamivādhyakṣaṃ dravyajñānakriyātmanām
kūṭasthamimamātmānaṃ yo vedāpnoti śobhanam
bhinnasya liṅgasya guṇapravāho dravyakriyākārakacetanātmanaḥ
dṛṣṭāsu saṃpatsu vipatsu sūrayo na vikriyante mayi baddhasauhṛdāḥ
samaḥ samānottamamadhyamādhamaḥ sukhe ca duḥkhe ca jitendriyāśayaḥ
mayopakﾱptākhilalokasaṃyuto vidhatsva vīrākhilalokarakṣaṇam
śreyaḥ prajāpālanameva rājño yatsāmparāye sukṛtātṣaṣṭhamaṃśam
hartānyathā hṛtapuṇyaḥ prajānāmarakṣitā karahāro 'ghamatti
evaṃ dvijāgryānumatānuvṛttadharmapradhāno 'nyatamo 'vitāsyāḥ
hrasvena kālena gṛhopayātāndraṣṭāsi siddhānanuraktalokaḥ
varaṃ ca matkaṃcana mānavendra vṛṇīṣva te 'haṃ guṇaśīlayantritaḥ
nāhaṃ makhairvai sulabhastapobhiryogena vā yatsamacittavartī
maitreya uvāca
sa itthaṃ lokaguruṇā viṣvaksenena viśvajit
anuśāsita ādeśaṃ śirasā jagṛhe hareḥ
spṛśantaṃ pādayoḥ premṇā vrīḍitaṃ svena karmaṇā
śatakratuṃ pariṣvajya vidveṣaṃ visasarja ha
bhagavānatha viśvātmā pṛthunopahṛtārhaṇaḥ
samujjihānayā bhaktyā gṛhītacaraṇāmbujaḥ
prasthānābhimukho 'pyenamanugrahavilambitaḥ
paśyanpadmapalāśākṣo na pratasthe suhṛtsatām
sa ādirājo racitāñjalirhariṃ vilokituṃ nāśakadaśrulocanaḥ
na kiṃcanovāca sa bāṣpaviklavo hṛdopaguhyāmumadhādavasthitaḥ
athāvamṛjyāśrukalā vilokayannatṛptadṛggocaramāha pūruṣam
padā spṛśantaṃ kṣitimaṃsa unnate vinyastahastāgramuraṅgavidviṣaḥ
pṛthuruvāca
varānvibho tvadvaradeśvarādbudhaḥ kathaṃ vṛṇīte guṇavikriyātmanām
ye nārakāṇāmapi santi dehināṃ tānīśa kaivalyapate vṛṇe na ca
na kāmaye nātha tadapyahaṃ kvacinna yatra yuṣmaccaraṇāmbujāsavaḥ
mahattamāntarhṛdayānmukhacyuto vidhatsva karṇāyutameṣa me varaḥ
sa uttamaśloka mahanmukhacyuto bhavatpadāmbhojasudhā kaṇānilaḥ
smṛtiṃ punarvismṛtatattvavartmanāṃ kuyogināṃ no vitaratyalaṃ varaiḥ
yaśaḥ śivaṃ suśrava āryasaṅgame yadṛcchayā copaśṛṇoti te sakṛt
kathaṃ guṇajño viramedvinā paśuṃ śrīryatpravavre guṇasaṅgrahecchayā
athābhaje tvākhilapūruṣottamaṃ guṇālayaṃ padmakareva lālasaḥ
apyāvayorekapatispṛdhoḥ kalirna syātkṛtatvaccaraṇaikatānayoḥ
jagajjananyāṃ jagadīśa vaiśasaṃ syādeva yatkarmaṇi naḥ samīhitam
karoṣi phalgvapyuru dīnavatsalaḥ sva eva dhiṣṇye 'bhiratasya kiṃ tayā
bhajantyatha tvāmata eva sādhavo vyudastamāyāguṇavibhramodayam
bhavatpadānusmaraṇādṛte satāṃ nimittamanyadbhagavanna vidmahe
manye giraṃ te jagatāṃ vimohinīṃ varaṃ vṛṇīṣveti bhajantamāttha yat
vācā nu tantyā yadi te jano 'sitaḥ kathaṃ punaḥ karma karoti mohitaḥ
tvanmāyayāddhā jana īśa khaṇḍito yadanyadāśāsta ṛtātmano 'budhaḥ
yathā caredbālahitaṃ pitā svayaṃ tathā tvamevārhasi naḥ samīhitum
maitreya uvāca
ityādirājena nutaḥ sa viśvadṛk tamāha rājanmayi bhaktirastu te
diṣṭyedṛśī dhīrmayi te kṛtā yayā māyāṃ madīyāṃ tarati sma dustyajām
tattvaṃ kuru mayādiṣṭamapramattaḥ prajāpate
madādeśakaro lokaḥ sarvatrāpnoti śobhanam
maitreya uvāca
iti vainyasya rājarṣeḥ pratinandyārthavadvacaḥ
pūjito 'nugṛhītvainaṃ gantuṃ cakre 'cyuto matim
devarṣipitṛgandharvasiddhacāraṇapannagāḥ
kinnarāpsaraso martyāḥ khagā bhūtānyanekaśaḥ
yajñeśvaradhiyā rājñā vāgvittāñjalibhaktitaḥ
sabhājitā yayuḥ sarve vaikuṇṭhānugatāstataḥ
bhagavānapi rājarṣeḥ sopādhyāyasya cācyutaḥ
haranniva mano 'muṣya svadhāma pratyapadyata
adṛṣṭāya namaskṛtya nṛpaḥ saṃdarśitātmane
avyaktāya ca devānāṃ devāya svapuraṃ yayau
maitreya uvāca
mauktikaiḥ kusumasragbhirdukūlaiḥ svarṇatoraṇaiḥ
mahāsurabhibhirdhūpairmaṇḍitaṃ tatra tatra vai
candanāgurutoyārdrarathyācatvaramārgavat
puṣpākṣataphalaistokmairlājairarcirbhirarcitam
savṛndaiḥ kadalīstambhaiḥ pūgapotaiḥ pariṣkṛtam
tarupallavamālābhiḥ sarvataḥ samalaṃkṛtam
prajāstaṃ dīpabalibhiḥ sambhṛtāśeṣamaṅgalaiḥ
abhīyurmṛṣṭakanyāśca mṛṣṭakuṇḍalamaṇḍitāḥ
śaṅkhadundubhighoṣeṇa brahmaghoṣeṇa cartvijām
viveśa bhavanaṃ vīraḥ stūyamāno gatasmayaḥ
pūjitaḥ pūjayāmāsa tatra tatra mahāyaśāḥ
paurāñ jānapadāṃstāṃstānprītaḥ priyavarapradaḥ
sa evamādīnyanavadyaceṣṭitaḥ karmāṇi bhūyāṃsi mahānmahattamaḥ
kurvanśaśāsāvanimaṇḍalaṃ yaśaḥ sphītaṃ nidhāyāruruhe paraṃ padam
sūta uvāca
tadādirājasya yaśo vijṛmbhitaṃ guṇairaśeṣairguṇavatsabhājitam
kṣattā mahābhāgavataḥ sadaspate kauṣāraviṃ prāha gṛṇantamarcayan
vidura uvāca
so 'bhiṣiktaḥ pṛthurviprairlabdhāśeṣasurārhaṇaḥ
bibhratsa vaiṣṇavaṃ tejo bāhvoryābhyāṃ dudoha gām
ko nvasya kīrtiṃ na śṛṇotyabhijño yadvikramocchiṣṭamaśeṣabhūpāḥ
lokāḥ sapālā upajīvanti kāmamadyāpi tanme vada karma śuddham
maitreya uvāca
gaṅgāyamunayornadyorantarā kṣetramāvasan
ārabdhāneva bubhuje bhogānpuṇyajihāsayā
sarvatrāskhalitādeśaḥ saptadvīpaikadaṇḍadhṛk
anyatra brāhmaṇakulādanyatrācyutagotrataḥ
ekadāsīnmahāsatradīkṣā tatra divaukasām
samājo brahmarṣīṇāṃ ca rājarṣīṇāṃ ca sattama
tasminarhatsu sarveṣu svarciteṣu yathārhataḥ
utthitaḥ sadaso madhye tārāṇāmuḍurāḍ iva
prāṃśuḥ pīnāyatabhujo gauraḥ kañjāruṇekṣaṇaḥ
sunāsaḥ sumukhaḥ saumyaḥ pīnāṃsaḥ sudvijasmitaḥ
vyūḍhavakṣā bṛhacchroṇirvalivalgudalodaraḥ
āvartanābhirojasvī kāñcanorurudagrapāt
sūkṣmavakrāsitasnigdhamūrdhajaḥ kambukandharaḥ
mahādhane dukūlāgrye paridhāyopavīya ca
vyañjitāśeṣagātraśrīrniyame nyastabhūṣaṇaḥ
kṛṣṇājinadharaḥ śrīmānkuśapāṇiḥ kṛtocitaḥ
śiśirasnigdhatārākṣaḥ samaikṣata samantataḥ
ūcivānidamurvīśaḥ sadaḥ saṃharṣayanniva
cāru citrapadaṃ ślakṣṇaṃ mṛṣṭaṃ gūḍhamaviklavam
sarveṣāmupakārārthaṃ tadā anuvadanniva
rājovāca
sabhyāḥ śṛṇuta bhadraṃ vaḥ sādhavo ya ihāgatāḥ
satsu jijñāsubhirdharmamāvedyaṃ svamanīṣitam
ahaṃ daṇḍadharo rājā prajānāmiha yojitaḥ
rakṣitā vṛttidaḥ sveṣu setuṣu sthāpitā pṛthak
tasya me tadanuṣṭhānādyānāhurbrahmavādinaḥ
lokāḥ syuḥ kāmasaṃdohā yasya tuṣyati diṣṭadṛk
ya uddharetkaraṃ rājā prajā dharmeṣvaśikṣayan
prajānāṃ śamalaṃ bhuṅkte bhagaṃ ca svaṃ jahāti saḥ
tatprajā bhartṛpiṇḍārthaṃ svārthamevānasūyavaḥ
kurutādhokṣajadhiyastarhi me 'nugrahaḥ kṛtaḥ
yūyaṃ tadanumodadhvaṃ pitṛdevarṣayo 'malāḥ
kartuḥ śāsturanujñātustulyaṃ yatpretya tatphalam
asti yajñapatirnāma keṣāṃcidarhasattamāḥ
ihāmutra ca lakṣyante jyotsnāvatyaḥ kvacidbhuvaḥ
manoruttānapādasya dhruvasyāpi mahīpateḥ
priyavratasya rājarṣeraṅgasyāsmatpituḥ pituḥ
īdṛśānāmathānyeṣāmajasya ca bhavasya ca
prahlādasya baleścāpi kṛtyamasti gadābhṛtā
dauhitrādīnṛte mṛtyoḥ śocyāndharmavimohitān
vargasvargāpavargāṇāṃ prāyeṇaikātmyahetunā
yatpādasevābhirucistapasvinām aśeṣajanmopacitaṃ malaṃ dhiyaḥ
sadyaḥ kṣiṇotyanvahamedhatī satī yathā padāṅguṣṭhaviniḥsṛtā sarit
vinirdhutāśeṣamanomalaḥ pumānasaṅgavijñānaviśeṣavīryavān
yadaṅghrimūle kṛtaketanaḥ punarna saṃsṛtiṃ kleśavahāṃ prapadyate
tameva yūyaṃ bhajatātmavṛttibhirmanovacaḥkāyaguṇaiḥ svakarmabhiḥ
amāyinaḥ kāmadughāṅghripaṅkajaṃ yathādhikārāvasitārthasiddhayaḥ
asāvihānekaguṇo 'guṇo 'dhvaraḥ pṛthagvidhadravyaguṇakriyoktibhiḥ
sampadyate 'rthāśayaliṅganāmabhirviśuddhavijñānaghanaḥ svarūpataḥ
pradhānakālāśayadharmasaṅgrahe śarīra eṣa pratipadya cetanām
kriyāphalatvena vibhurvibhāvyate yathānalo dāruṣu tadguṇātmakaḥ
aho mamāmī vitarantyanugrahaṃ hariṃ guruṃ yajñabhujāmadhīśvaram
svadharmayogena yajanti māmakā nirantaraṃ kṣoṇitale dṛḍhavratāḥ
mā jātu tejaḥ prabhavenmaharddhibhistitikṣayā tapasā vidyayā ca
dedīpyamāne 'jitadevatānāṃ kule svayaṃ rājakulāddvijānām
brahmaṇyadevaḥ puruṣaḥ purātano nityaṃ hariryaccaraṇābhivandanāt
avāpa lakṣmīmanapāyinīṃ yaśo jagatpavitraṃ ca mahattamāgraṇīḥ
yatsevayāśeṣaguhāśayaḥ svarāḍ viprapriyastuṣyati kāmamīśvaraḥ
tadeva taddharmaparairvinītaiḥ sarvātmanā brahmakulaṃ niṣevyatām
pumānlabhetānativelamātmanaḥ prasīdato 'tyantaśamaṃ svataḥ svayam
yannityasambandhaniṣevayā tataḥ paraṃ kimatrāsti mukhaṃ havirbhujām
aśnātyanantaḥ khalu tattvakovidaiḥ śraddhāhutaṃ yanmukha ijyanāmabhiḥ
na vai tathā cetanayā bahiṣkṛte hutāśane pāramahaṃsyaparyaguḥ
yadbrahma nityaṃ virajaṃ sanātanaṃ śraddhātapomaṅgalamaunasaṃyamaiḥ
samādhinā bibhrati hārthadṛṣṭaye yatredamādarśa ivāvabhāsate
teṣāmahaṃ pādasarojareṇumāryā vaheyādhikirīṭamāyuḥ
yaṃ nityadā bibhrata āśu pāpaṃ naśyatyamuṃ sarvaguṇā bhajanti
guṇāyanaṃ śīladhanaṃ kṛtajñaṃ vṛddhāśrayaṃ saṃvṛṇate 'nu sampadaḥ
prasīdatāṃ brahmakulaṃ gavāṃ ca janārdanaḥ sānucaraśca mahyam
maitreya uvāca
iti bruvāṇaṃ nṛpatiṃ pitṛdevadvijātayaḥ
tuṣṭuvurhṛṣṭamanasaḥ sādhuvādena sādhavaḥ
putreṇa jayate lokāniti satyavatī śrutiḥ
brahmadaṇḍahataḥ pāpo yadveno 'tyatarattamaḥ
hiraṇyakaśipuścāpi bhagavannindayā tamaḥ
vivikṣuratyagātsūnoḥ prahlādasyānubhāvataḥ
vīravarya pitaḥ pṛthvyāḥ samāḥ saṃjīva śāśvatīḥ
yasyedṛśyacyute bhaktiḥ sarvalokaikabhartari
aho vayaṃ hyadya pavitrakīrte tvayaiva nāthena mukundanāthāḥ
ya uttamaślokatamasya viṣṇorbrahmaṇyadevasya kathāṃ vyanakti
nātyadbhutamidaṃ nātha tavājīvyānuśāsanam
prajānurāgo mahatāṃ prakṛtiḥ karuṇātmanām
adya nastamasaḥ pārastvayopāsāditaḥ prabho
bhrāmyatāṃ naṣṭadṛṣṭīnāṃ karmabhirdaivasaṃjñitaiḥ
namo vivṛddhasattvāya puruṣāya mahīyase
yo brahma kṣatramāviśya bibhartīdaṃ svatejasā
maitreya uvāca
janeṣu pragṛṇatsvevaṃ pṛthuṃ pṛthulavikramam
tatropajagmurmunayaścatvāraḥ sūryavarcasaḥ
tāṃstu siddheśvarānrājā vyomno 'vatarato 'rciṣā
lokānapāpānkurvāṇānsānugo 'caṣṭa lakṣitān
taddarśanodgatānprāṇānpratyāditsurivotthitaḥ
sasadasyānugo vainya indriyeśo guṇāniva
gauravādyantritaḥ sabhyaḥ praśrayānatakandharaḥ
vidhivatpūjayāṃcakre gṛhītādhyarhaṇāsanān
tatpādaśaucasalilairmārjitālakabandhanaḥ
tatra śīlavatāṃ vṛttamācaranmānayanniva
hāṭakāsana āsīnānsvadhiṣṇyeṣviva pāvakān
śraddhāsaṃyamasaṃyuktaḥ prītaḥ prāha bhavāgrajān
pṛthuruvāca
aho ācaritaṃ kiṃ me maṅgalaṃ maṅgalāyanāḥ
yasya vo darśanaṃ hyāsīddurdarśānāṃ ca yogibhiḥ
kiṃ tasya durlabhataramiha loke paratra ca
yasya viprāḥ prasīdanti śivo viṣṇuśca sānugaḥ
naiva lakṣayate loko lokānparyaṭato 'pi yān
yathā sarvadṛśaṃ sarva ātmānaṃ ye 'sya hetavaḥ
adhanā api te dhanyāḥ sādhavo gṛhamedhinaḥ
yadgṛhā hyarhavaryāmbu tṛṇabhūmīśvarāvarāḥ
vyālālayadrumā vai teṣvariktākhilasampadaḥ
yadgṛhāstīrthapādīyapādatīrthavivarjitāḥ
svāgataṃ vo dvijaśreṣṭhā yadvratāni mumukṣavaḥ
caranti śraddhayā dhīrā bālā eva bṛhanti ca
kaccinnaḥ kuśalaṃ nāthā indriyārthārthavedinām
vyasanāvāpa etasminpatitānāṃ svakarmabhiḥ
bhavatsu kuśalapraśna ātmārāmeṣu neṣyate
kuśalākuśalā yatra na santi mativṛttayaḥ
tadahaṃ kṛtaviśrambhaḥ suhṛdo vastapasvinām
saṃpṛcche bhava etasminkṣemaḥ kenāñjasā bhavet
vyaktamātmavatāmātmā bhagavānātmabhāvanaḥ
svānāmanugrahāyemāṃ siddharūpī caratyajaḥ
maitreya uvāca
pṛthostatsūktamākarṇya sāraṃ suṣṭhu mitaṃ madhu
smayamāna iva prītyā kumāraḥ pratyuvāca ha
sanatkumāra uvāca
sādhu pṛṣṭaṃ mahārāja sarvabhūtahitātmanā
bhavatā viduṣā cāpi sādhūnāṃ matirīdṛśī
saṅgamaḥ khalu sādhūnāmubhayeṣāṃ ca saṃmataḥ
yatsambhāṣaṇasampraśnaḥ sarveṣāṃ vitanoti śam
astyeva rājanbhavato madhudviṣaḥ pādāravindasya guṇānuvādane
ratirdurāpā vidhunoti naiṣṭhikī kāmaṃ kaṣāyaṃ malamantarātmanaḥ
śāstreṣviyāneva suniścito nṛṇāṃ kṣemasya sadhryagvimṛśeṣu hetuḥ
asaṅga ātmavyatirikta ātmani dṛḍhā ratirbrahmaṇi nirguṇe ca yā
sā śraddhayā bhagavaddharmacaryayā jijñāsayādhyātmikayoganiṣṭhayā
yogeśvaropāsanayā ca nityaṃ puṇyaśravaḥkathayā puṇyayā ca
arthendriyārāmasagoṣṭhyatṛṣṇayā tatsaṃmatānāmaparigraheṇa ca
viviktarucyā paritoṣa ātmani vinā harerguṇapīyūṣapānāt
ahiṃsayā pāramahaṃsyacaryayā smṛtyā mukundācaritāgryasīdhunā
yamairakāmairniyamaiścāpyanindayā nirīhayā dvandvatitikṣayā ca
harermuhustatparakarṇapūraguṇābhidhānena vijṛmbhamāṇayā
bhaktyā hyasaṅgaḥ sadasatyanātmani syānnirguṇe brahmaṇi cāñjasā ratiḥ
yadā ratirbrahmaṇi naiṣṭhikī pumānācāryavānjñānavirāgaraṃhasā
dahatyavīryaṃ hṛdayaṃ jīvakośaṃ pañcātmakaṃ yonimivotthito 'gniḥ
dagdhāśayo muktasamastatadguṇo naivātmano bahirantarvicaṣṭe
parātmanoryadvyavadhānaṃ purastātsvapne yathā puruṣastadvināśe
ātmānamindriyārthaṃ ca paraṃ yadubhayorapi
satyāśaya upādhau vai pumānpaśyati nānyadā
nimitte sati sarvatra jalādāvapi pūruṣaḥ
ātmanaśca parasyāpi bhidāṃ paśyati nānyadā
indriyairviṣayākṛṣṭairākṣiptaṃ dhyāyatāṃ manaḥ
cetanāṃ harate buddheḥ stambastoyamiva hradāt
bhraśyatyanusmṛtiścittaṃ jñānabhraṃśaḥ smṛtikṣaye
tadrodhaṃ kavayaḥ prāhurātmāpahnavamātmanaḥ
nātaḥ parataro loke puṃsaḥ svārthavyatikramaḥ
yadadhyanyasya preyastvamātmanaḥ svavyatikramāt
arthendriyārthābhidhyānaṃ sarvārthāpahnavo nṛṇām
bhraṃśito jñānavijñānādyenāviśati mukhyatām
na kuryātkarhicitsaṅgaṃ tamastīvraṃ titīriṣuḥ
dharmārthakāmamokṣāṇāṃ yadatyantavighātakam
tatrāpi mokṣa evārtha ātyantikatayeṣyate
traivargyo 'rtho yato nityaṃ kṛtāntabhayasaṃyutaḥ
pare 'vare ca ye bhāvā guṇavyatikarādanu
na teṣāṃ vidyate kṣemamīśavidhvaṃsitāśiṣām
tattvaṃ narendra jagatāmatha tasthūṣāṃ ca dehendriyāsudhiṣaṇātmabhir āvṛtānām
yaḥ kṣetravittapatayā hṛdi viśvag āviḥ pratyak cakāsti bhagavāṃstamavehi so 'smi
yasminidaṃ sadasadātmatayā vibhāti māyā vivekavidhuti sraji vā hi buddhiḥ
taṃ nityamuktapariśuddhaviśuddhatattvaṃ pratyūḍhakarmakalilaprakṛtiṃ prapadye
yatpādapaṅkajapalāśavilāsabhaktyā karmāśayaṃ grathitamudgrathayanti santaḥ
tadvanna riktamatayo yatayo 'pi ruddhasrotogaṇāstamaraṇaṃ bhaja vāsudevam
kṛcchro mahāniha bhavārṇavam aplaveśāṃ ṣaḍvarganakramasukhena titīrṣanti
tattvaṃ harerbhagavato bhajanīyamaṅghriṃ kṛtvoḍupaṃ vyasanamuttara dustarārṇam
maitreya uvāca
sa evaṃ brahmaputreṇa kumāreṇātmamedhasā
darśitātmagatiḥ samyak praśasyovāca taṃ nṛpaḥ
rājovāca
kṛto me 'nugrahaḥ pūrvaṃ hariṇārtānukampinā
tamāpādayituṃ brahmanbhagavanyūyamāgatāḥ
niṣpāditaśca kārtsnyena bhagavadbhirghṛṇālubhiḥ
sādhūcchiṣṭaṃ hi me sarvamātmanā saha kiṃ dade
prāṇā dārāḥ sutā brahmangṛhāśca saparicchadāḥ
rājyaṃ balaṃ mahī kośa iti sarvaṃ niveditam
saināpatyaṃ ca rājyaṃ ca daṇḍanetṛtvameva ca
sarvalokādhipatyaṃ ca vedaśāstravidarhati
svameva brāhmaṇo bhuṅkte svaṃ vaste svaṃ dadāti ca
tasyaivānugraheṇānnaṃ bhuñjate kṣatriyādayaḥ
yairīdṛśī bhagavato gatirātmavāda ekāntato nigamibhiḥ pratipāditā naḥ
tuṣyantvadabhrakaruṇāḥ svakṛtena nityaṃ ko nāma tatpratikaroti vinodapātram
maitreya uvāca
ta ātmayogapataya ādirājena pūjitāḥ
śīlaṃ tadīyaṃ śaṃsantaḥ khe 'bhavanmiṣatāṃ nṛṇām
vainyastu dhuryo mahatāṃ saṃsthityādhyātmaśikṣayā
āptakāmamivātmānaṃ mena ātmanyavasthitaḥ
karmāṇi ca yathākālaṃ yathādeśaṃ yathābalam
yathocitaṃ yathāvittamakarodbrahmasātkṛtam
phalaṃ brahmaṇi saṃnyasya nirviṣaṅgaḥ samāhitaḥ
karmādhyakṣaṃ ca manvāna ātmānaṃ prakṛteḥ param
gṛheṣu vartamāno 'pi sa sāmrājyaśriyānvitaḥ
nāsajjatendriyārtheṣu nirahaṃmatirarkavat
evamadhyātmayogena karmāṇyanusamācaran
putrānutpādayāmāsa pañcārciṣyātmasaṃmatān
vijitāśvaṃ dhūmrakeśaṃ haryakṣaṃ draviṇaṃ vṛkam
sarveṣāṃ lokapālānāṃ dadhāraikaḥ pṛthurguṇān
gopīthāya jagatsṛṣṭeḥ kāle sve sve 'cyutātmakaḥ
manovāgvṛttibhiḥ saumyairguṇaiḥ saṃrañjayanprajāḥ
rājetyadhānnāmadheyaṃ somarāja ivāparaḥ
sūryavadvisṛjangṛhṇanpratapaṃśca bhuvo vasu
durdharṣastejasevāgnirmahendra iva durjayaḥ
titikṣayā dharitrīva dyaurivābhīṣṭado nṛṇām
varṣati sma yathākāmaṃ parjanya iva tarpayan
samudra iva durbodhaḥ sattvenācalarāḍ iva
dharmarāḍ iva śikṣāyāmāścarye himavāniva
kubera iva kośāḍhyo guptārtho varuṇo yathā
mātariśveva sarvātmā balena mahasaujasā
aviṣahyatayā devo bhagavānbhūtarāḍ iva
kandarpa iva saundarye manasvī mṛgarāḍ iva
vātsalye manuvannṝṇāṃ prabhutve bhagavānajaḥ
bṛhaspatirbrahmavāde ātmavattve svayaṃ hariḥ
bhaktyā goguruvipreṣu viṣvaksenānuvartiṣu
hriyā praśrayaśīlābhyāmātmatulyaḥ parodyame
kīrtyordhvagītayā puṃbhistrailokye tatra tatra ha
praviṣṭaḥ karṇarandhreṣu strīṇāṃ rāmaḥ satāmiva
maitreya uvāca
dṛṣṭvātmānaṃ pravayasamekadā vainya ātmavān
ātmanā vardhitāśeṣasvānusargaḥ prajāpatiḥ
jagatastasthuṣaścāpi vṛttido dharmabhṛtsatām
niṣpāditeśvarādeśo yadarthamiha jajñivān
ātmajeṣvātmajāṃ nyasya virahādrudatīmiva
prajāsu vimanaḥsvekaḥ sadāro 'gāttapovanam
tatrāpyadābhyaniyamo vaikhānasasusaṃmate
ārabdha ugratapasi yathā svavijaye purā
kandamūlaphalāhāraḥ śuṣkaparṇāśanaḥ kvacit
abbhakṣaḥ katicitpakṣānvāyubhakṣastataḥ param
grīṣme pañcatapā vīro varṣāsvāsāraṣāṇ muniḥ
ākaṇṭhamagnaḥ śiśire udake sthaṇḍileśayaḥ
titikṣuryatavāgdānta ūrdhvaretā jitānilaḥ
ārirādhayiṣuḥ kṛṣṇamacarattapa uttamam
tena kramānusiddhena dhvastakarmamalāśayaḥ
prāṇāyāmaiḥ saṃniruddhaṣaḍvargaśchinnabandhanaḥ
sanatkumāro bhagavānyadāhādhyātmikaṃ param
yogaṃ tenaiva puruṣamabhajatpuruṣarṣabhaḥ
bhagavaddharmiṇaḥ sādhoḥ śraddhayā yatataḥ sadā
bhaktirbhagavati brahmaṇyananyaviṣayābhavat
tasyānayā bhagavataḥ parikarmaśuddhasattvātmanastadanusaṃsmaraṇānupūrtyā
jñānaṃ viraktimadabhūnniśitena yena cicheda saṃśayapadaṃ nijajīvakośam
chinnānyadhīr adhigatātmagatirnirīhastattatyaje 'chinadidaṃ vayunena yena
tāvanna yogagatibhiryatirapramatto yāvadgadāgrajakathāsu ratiṃ na kuryāt
evaṃ sa vīrapravaraḥ saṃyojyātmānamātmani
brahmabhūto dṛḍhaṃ kāle tatyāja svaṃ kalevaram
saṃpīḍya pāyuṃ pārṣṇibhyāṃ vāyumutsārayañchanaiḥ
nābhyāṃ koṣṭheṣvavasthāpya hṛduraḥkaṇṭhaśīrṣaṇi
utsarpayaṃstu taṃ mūrdhni krameṇāveśya niḥspṛhaḥ
vāyuṃ vāyau kṣitau kāyaṃ tejastejasyayūyujat
khānyākāśe dravaṃ toye yathāsthānaṃ vibhāgaśaḥ
kṣitimambhasi tattejasyado vāyau nabhasyamum
indriyeṣu manastāni tanmātreṣu yathodbhavam
bhūtādināmūnyutkṛṣya mahatyātmani saṃdadhe
taṃ sarvaguṇavinyāsaṃ jīve māyāmaye nyadhāt
taṃ cānuśayamātmasthamasāvanuśayī pumān
nānāvairāgyavīryeṇa svarūpastho 'jahātprabhuḥ
arcirnāma mahārājñī tatpatnyanugatā vanam
sukumāryatadarhā ca yatpadbhyāṃ sparśanaṃ bhuvaḥ
atīva bharturvratadharmaniṣṭhayā śuśrūṣayā cārṣadehayātrayā
nāvindatārtiṃ parikarśitāpi sā preyaskarasparśanamānanirvṛtiḥ
dehaṃ vipannākhilacetanādikaṃ patyuḥ pṛthivyā dayitasya cātmanaḥ
ālakṣya kiṃcicca vilapya sā satī citāmathāropayadadrisānuni
vidhāya kṛtyaṃ hradinījalāplutā dattvodakaṃ bharturudārakarmaṇaḥ
natvā divisthāṃstridaśāṃstriḥ parītya viveśa vahniṃ dhyāyatī bhartṛpādau
vilokyānugatāṃ sādhvīṃ pṛthuṃ vīravaraṃ patim
tuṣṭuvurvaradā devairdevapatnyaḥ sahasraśaḥ
kurvatyaḥ kusumāsāraṃ tasminmandarasānuni
nadatsvamaratūryeṣu gṛṇanti sma parasparam
devya ūcuḥ
aho iyaṃ vadhūrdhanyā yā caivaṃ bhūbhujāṃ patim
sarvātmanā patiṃ bheje yajñeśaṃ śrīrvadhūriva
saiṣā nūnaṃ vrajatyūrdhvamanu vainyaṃ patiṃ satī
paśyatāsmānatītyārcirdurvibhāvyena karmaṇā
teṣāṃ durāpaṃ kiṃ tvanyanmartyānāṃ bhagavatpadam
bhuvi lolāyuṣo ye vai naiṣkarmyaṃ sādhayantyuta
sa vañcito batātmadhruk kṛcchreṇa mahatā bhuvi
labdhvāpavargyaṃ mānuṣyaṃ viṣayeṣu viṣajjate
maitreya uvāca
stuvatīṣvamarastrīṣu patilokaṃ gatā vadhūḥ
yaṃ vā ātmavidāṃ dhuryo vainyaḥ prāpācyutāśrayaḥ
itthambhūtānubhāvo 'sau pṛthuḥ sa bhagavattamaḥ
kīrtitaṃ tasya caritamuddāmacaritasya te
ya idaṃ sumahatpuṇyaṃ śraddhayāvahitaḥ paṭhet
śrāvayecchṛṇuyādvāpi sa pṛthoḥ padavīmiyāt
brāhmaṇo brahmavarcasvī rājanyo jagatīpatiḥ
vaiśyaḥ paṭhanviṭpatiḥ syācchūdraḥ sattamatāmiyāt
triḥ kṛtva idamākarṇya naro nāryathavādṛtā
aprajaḥ suprajatamo nirdhano dhanavattamaḥ
aspaṣṭakīrtiḥ suyaśā mūrkho bhavati paṇḍitaḥ
idaṃ svastyayanaṃ puṃsāmamaṅgalyanivāraṇam
dhanyaṃ yaśasyamāyuṣyaṃ svargyaṃ kalimalāpaham
dharmārthakāmamokṣāṇāṃ samyak siddhimabhīpsubhiḥ
śraddhayaitadanuśrāvyaṃ caturṇāṃ kāraṇaṃ param
vijayābhimukho rājā śrutvaitadabhiyāti yān
baliṃ tasmai harantyagre rājānaḥ pṛthave yathā
muktānyasaṅgo bhagavatyamalāṃ bhaktimudvahan
vainyasya caritaṃ puṇyaṃ śṛṇuyācchrāvayetpaṭhet
vaicitravīryābhihitaṃ mahanmāhātmyasūcakam
asminkṛtamatimartyaṃ pārthavīṃ gatimāpnuyāt
anudinamidamādareṇa śṛṇvanpṛthucaritaṃ prathayanvimuktasaṅgaḥ
bhagavati bhavasindhupotapāde sa ca nipuṇāṃ labhate ratiṃ manuṣyaḥ
maitreya uvāca
vijitāśvo 'dhirājāsītpṛthuputraḥ pṛthuśravāḥ
yavīyobhyo 'dadātkāṣṭhā bhrātṛbhyo bhrātṛvatsalaḥ
haryakṣāyādiśatprācīṃ dhūmrakeśāya dakṣiṇām
pratīcīṃ vṛkasaṃjñāya turyāṃ draviṇase vibhuḥ
antardhānagatiṃ śakrāllabdhvāntardhānasaṃjñitaḥ
apatyatrayamādhatta śikhaṇḍinyāṃ susaṃmatam
pāvakaḥ pavamānaśca śucirityagnayaḥ purā
vasiṣṭhaśāpādutpannāḥ punaryogagatiṃ gatāḥ
antardhāno nabhasvatyāṃ havirdhānamavindata
ya indramaśvahartāraṃ vidvānapi na jaghnivān
rājñāṃ vṛttiṃ karādānadaṇḍaśulkādidāruṇām
manyamāno dīrghasattravyājena visasarja ha
tatrāpi haṃsaṃ puruṣaṃ paramātmānamātmadṛk
yajaṃstallokatāmāpa kuśalena samādhinā
havirdhānāddhavirdhānī vidurāsūta ṣaṭ sutān
barhiṣadaṃ gayaṃ śuklaṃ kṛṣṇaṃ satyaṃ jitavratam
barhiṣatsumahābhāgo hāvirdhāniḥ prajāpatiḥ
kriyākāṇḍeṣu niṣṇāto yogeṣu ca kurūdvaha
yasyedaṃ devayajanamanuyajñaṃ vitanvataḥ
prācīnāgraiḥ kuśairāsīdāstṛtaṃ vasudhātalam
sāmudrīṃ devadevoktāmupayeme śatadrutim
yāṃ vīkṣya cārusarvāṅgīṃ kiśorīṃ suṣṭhvalaṃkṛtām
parikramantīmudvāhe cakame 'gniḥ śukīmiva
vibudhāsuragandharvamunisiddhanaroragāḥ
vijitāḥ sūryayā dikṣu kvaṇayantyaiva nūpuraiḥ
prācīnabarhiṣaḥ putrāḥ śatadrutyāṃ daśābhavan
tulyanāmavratāḥ sarve dharmasnātāḥ pracetasaḥ
pitrādiṣṭāḥ prajāsarge tapase 'rṇavamāviśan
daśavarṣasahasrāṇi tapasārcaṃstapaspatim
yaduktaṃ pathi dṛṣṭena giriśena prasīdatā
taddhyāyanto japantaśca pūjayantaśca saṃyatāḥ
vidura uvāca
pracetasāṃ giritreṇa yathāsītpathi saṅgamaḥ
yadutāha haraḥ prītastanno brahmanvadārthavat
saṅgamaḥ khalu viprarṣe śiveneha śarīriṇām
durlabho munayo dadhyurasaṅgādyamabhīpsitam
ātmārāmo 'pi yastvasya lokakalpasya rādhase
śaktyā yukto vicarati ghorayā bhagavānbhavaḥ
maitreya uvāca
pracetasaḥ piturvākyaṃ śirasādāya sādhavaḥ
diśaṃ pratīcīṃ prayayustapasyādṛtacetasaḥ
sasamudramupavistīrṇamapaśyansumahatsaraḥ
mahanmana iva svacchaṃ prasannasalilāśayam
nīlaraktotpalāmbhojakahlārendīvarākaram
haṃsasārasacakrāhvakāraṇḍavanikūjitam
mattabhramarasausvaryahṛṣṭaromalatāṅghripam
padmakośarajo dikṣu vikṣipatpavanotsavam
tatra gāndharvamākarṇya divyamārgamanoharam
visismyū rājaputrāste mṛdaṅgapaṇavādyanu
tarhyeva sarasastasmānniṣkrāmantaṃ sahānugam
upagīyamānamamarapravaraṃ vibudhānugaiḥ
taptahemanikāyābhaṃ śitikaṇṭhaṃ trilocanam
prasādasumukhaṃ vīkṣya praṇemurjātakautukāḥ
sa tānprapannārtiharo bhagavāndharmavatsalaḥ
dharmajñānśīlasampannānprītaḥ prītānuvāca ha
śrīrudra uvāca
yūyaṃ vediṣadaḥ putrā viditaṃ vaścikīrṣitam
anugrahāya bhadraṃ va evaṃ me darśanaṃ kṛtam
yaḥ paraṃ raṃhasaḥ sākṣāttriguṇājjīvasaṃjñitāt
bhagavantaṃ vāsudevaṃ prapannaḥ sa priyo hi me
svadharmaniṣṭhaḥ śatajanmabhiḥ pumānviriñcatāmeti tataḥ paraṃ hi mām
avyākṛtaṃ bhāgavato 'tha vaiṣṇavaṃ padaṃ yathāhaṃ vibudhāḥ kalātyaye
atha bhāgavatā yūyaṃ priyāḥ stha bhagavānyathā
na madbhāgavatānāṃ ca preyānanyo 'sti karhicit
idaṃ viviktaṃ japtavyaṃ pavitraṃ maṅgalaṃ param
niḥśreyasakaraṃ cāpi śrūyatāṃ tadvadāmi vaḥ
maitreya uvāca
ityanukrośahṛdayo bhagavānāha tāñchivaḥ
baddhāñjalīnrājaputrānnārāyaṇaparo vacaḥ
śrīrudra uvāca
jitaṃ ta ātmavidvarya svastaye svastirastu me
bhavatārādhasā rāddhaṃ sarvasmā ātmane namaḥ
namaḥ paṅkajanābhāya bhūtasūkṣmendriyātmane
vāsudevāya śāntāya kūṭasthāya svarociṣe
saṅkarṣaṇāya sūkṣmāya durantāyāntakāya ca
namo viśvaprabodhāya pradyumnāyāntarātmane
namo namo 'niruddhāya hṛṣīkeśendriyātmane
namaḥ paramahaṃsāya pūrṇāya nibhṛtātmane
svargāpavargadvārāya nityaṃ śuciṣade namaḥ
namo hiraṇyavīryāya cāturhotrāya tantave
nama ūrja iṣe trayyāḥ pataye yajñaretase
tṛptidāya ca jīvānāṃ namaḥ sarvarasātmane
sarvasattvātmadehāya viśeṣāya sthavīyase
namastrailokyapālāya saha ojobalāya ca
arthaliṅgāya nabhase namo 'ntarbahirātmane
namaḥ puṇyāya lokāya amuṣmai bhūrivarcase
pravṛttāya nivṛttāya pitṛdevāya karmaṇe
namo 'dharmavipākāya mṛtyave duḥkhadāya ca
namasta āśiṣāmīśa manave kāraṇātmane
namo dharmāya bṛhate kṛṣṇāyākuṇṭhamedhase
puruṣāya purāṇāya sāṅkhyayogeśvarāya ca
śaktitrayasametāya mīḍhuṣe 'haṃkṛtātmane
cetaākūtirūpāya namo vāco vibhūtaye
darśanaṃ no didṛkṣūṇāṃ dehi bhāgavatārcitam
rūpaṃ priyatamaṃ svānāṃ sarvendriyaguṇāñjanam
snigdhaprāvṛḍghanaśyāmaṃ sarvasaundaryasaṅgraham
cārvāyatacaturbāhu sujātarucirānanam
padmakośapalāśākṣaṃ sundarabhru sunāsikam
sudvijaṃ sukapolāsyaṃ samakarṇavibhūṣaṇam
prītiprahasitāpāṅgamalakai rūpaśobhitam
lasatpaṅkajakiñjalkadukūlaṃ mṛṣṭakuṇḍalam
sphuratkirīṭavalayahāranūpuramekhalam
śaṅkhacakragadāpadmamālāmaṇyuttamarddhimat
siṃhaskandhatviṣo bibhratsaubhagagrīvakaustubham
śriyānapāyinyā kṣiptanikaṣāśmorasollasat
pūrarecakasaṃvignavalivalgudalodaram
pratisaṃkrāmayadviśvaṃ nābhyāvartagabhīrayā
śyāmaśroṇyadhirociṣṇu dukūlasvarṇamekhalam
samacārvaṅghrijaṅghoru nimnajānusudarśanam
padā śaratpadmapalāśarociṣā nakhadyubhirno 'ntaraghaṃ vidhunvatā
pradarśaya svīyamapāstasādhvasaṃ padaṃ guro mārgagurustamojuṣām
etadrūpamanudhyeyamātmaśuddhimabhīpsatām
yadbhaktiyogo 'bhayadaḥ svadharmamanutiṣṭhatām
bhavānbhaktimatā labhyo durlabhaḥ sarvadehinām
svārājyasyāpyabhimata ekāntenātmavidgatiḥ
taṃ durārādhyamārādhya satāmapi durāpayā
ekāntabhaktyā ko vāñchetpādamūlaṃ vinā bahiḥ
yatra nirviṣṭamaraṇaṃ kṛtānto nābhimanyate
viśvaṃ vidhvaṃsayanvīryaśauryavisphūrjitabhruvā
kṣaṇārdhenāpi tulaye na svargaṃ nāpunarbhavam
bhagavatsaṅgisaṅgasya martyānāṃ kimutāśiṣaḥ
athānaghāṅghrestava kīrtitīrthayorantarbahiḥsnānavidhūtapāpmanām
bhūteṣvanukrośasusattvaśīlināṃ syātsaṅgamo 'nugraha eṣa nastava
na yasya cittaṃ bahirarthavibhramaṃ tamoguhāyāṃ ca viśuddhamāviśat
yadbhaktiyogānugṛhītamañjasā munirvicaṣṭe nanu tatra te gatim
yatredaṃ vyajyate viśvaṃ viśvasminavabhāti yat
tattvaṃ brahma paraṃ jyotirākāśamiva vistṛtam
yo māyayedaṃ pururūpayāsṛjadbibharti bhūyaḥ kṣapayatyavikriyaḥ
yadbhedabuddhiḥ sadivātmaduḥsthayā tvamātmatantraṃ bhagavanpratīmahi
kriyākalāpairidameva yoginaḥ śraddhānvitāḥ sādhu yajanti siddhaye
bhūtendriyāntaḥkaraṇopalakṣitaṃ vede ca tantre ca ta eva kovidāḥ
tvameka ādyaḥ puruṣaḥ suptaśaktistayā rajaḥsattvatamo vibhidyate
mahānahaṃ khaṃ marudagnivārdharāḥ surarṣayo bhūtagaṇā idaṃ yataḥ
sṛṣṭaṃ svaśaktyedamanupraviṣṭaścaturvidhaṃ puramātmāṃśakena
atho vidustaṃ puruṣaṃ santamantarbhuṅkte hṛṣīkairmadhu sāraghaṃ yaḥ
sa eṣa lokānaticaṇḍavego vikarṣasi tvaṃ khalu kālayānaḥ
bhūtāni bhūtairanumeyatattvo ghanāvalīrvāyurivāviṣahyaḥ
pramattamuccairiti kṛtyacintayā pravṛddhalobhaṃ viṣayeṣu lālasam
tvamapramattaḥ sahasābhipadyase kṣullelihāno 'hirivākhumantakaḥ
kastvatpadābjaṃ vijahāti paṇḍito yaste 'vamānavyayamānaketanaḥ
viśaṅkayāsmadgururarcati sma yadvinopapattiṃ manavaścaturdaśa
atha tvamasi no brahmanparamātmanvipaścitām
viśvaṃ rudrabhayadhvastamakutaścidbhayā gatiḥ
idaṃ japata bhadraṃ vo viśuddhā nṛpanandanāḥ
svadharmamanutiṣṭhanto bhagavatyarpitāśayāḥ
tamevātmānamātmasthaṃ sarvabhūteṣvavasthitam
pūjayadhvaṃ gṛṇantaśca dhyāyantaścāsakṛddharim
yogādeśamupāsādya dhārayanto munivratāḥ
samāhitadhiyaḥ sarva etadabhyasatādṛtāḥ
idamāha purāsmākaṃ bhagavānviśvasṛkpatiḥ
bhṛgvādīnāmātmajānāṃ sisṛkṣuḥ saṃsisṛkṣatām
te vayaṃ noditāḥ sarve prajāsarge prajeśvarāḥ
anena dhvastatamasaḥ sisṛkṣmo vividhāḥ prajāḥ
athedaṃ nityadā yukto japannavahitaḥ pumān
acirācchreya āpnoti vāsudevaparāyaṇaḥ
śreyasāmiha sarveṣāṃ jñānaṃ niḥśreyasaṃ param
sukhaṃ tarati duṣpāraṃ jñānanaurvyasanārṇavam
ya imaṃ śraddhayā yukto madgītaṃ bhagavatstavam
adhīyāno durārādhyaṃ harimārādhayatyasau
vindate puruṣo 'muṣmādyadyadicchaty asatvaram
madgītagītātsuprītācchreyasāmekavallabhāt
idaṃ yaḥ kalya utthāya prāñjaliḥ śraddhayānvitaḥ
śṛṇuyācchrāvayenmartyo mucyate karmabandhanaiḥ
gītaṃ mayedaṃ naradevanandanāḥ parasya puṃsaḥ paramātmanaḥ stavam
japanta ekāgradhiyastapo mahatcaradhvamante tata āpsyathepsitam
maitreya uvāca
iti saṃdiśya bhagavānbārhiṣadairabhipūjitaḥ
paśyatāṃ rājaputrāṇāṃ tatraivāntardadhe haraḥ
rudragītaṃ bhagavataḥ stotraṃ sarve pracetasaḥ
japantaste tapastepurvarṣāṇāmayutaṃ jale
prācīnabarhiṣaṃ kṣattaḥ karmasvāsaktamānasam
nārado 'dhyātmatattvajñaḥ kṛpāluḥ pratyabodhayat
śreyastvaṃ katamadrājankarmaṇātmana īhase
duḥkhahāniḥ sukhāvāptiḥ śreyastanneha ceṣyate
rājovāca
na jānāmi mahābhāga paraṃ karmāpaviddhadhīḥ
brūhi me vimalaṃ jñānaṃ yena mucyeya karmabhiḥ
gṛheṣu kūṭadharmeṣu putradāradhanārthadhīḥ
na paraṃ vindate mūḍho bhrāmyansaṃsāravartmasu
nārada uvāca
bho bhoḥ prajāpate rājanpaśūnpaśya tvayādhvare
saṃjñāpitāñ jīvasaṅghānnirghṛṇena sahasraśaḥ
ete tvāṃ sampratīkṣante smaranto vaiśasaṃ tava
saṃparetamayaḥkūṭaiśchindantyutthitamanyavaḥ
atra te kathayiṣye 'mumitihāsaṃ purātanam
purañjanasya caritaṃ nibodha gadato mama
āsītpurañjano nāma rājā rājanbṛhacchravāḥ
tasyāvijñātanāmāsīt sakhāvijñātaceṣṭitaḥ
so 'nveṣamāṇaḥ śaraṇaṃ babhrāma pṛthivīṃ prabhuḥ
nānurūpaṃ yadāvindadabhūtsa vimanā iva
na sādhu mene tāḥ sarvā bhūtale yāvatīḥ puraḥ
kāmānkāmayamāno 'sau tasya tasyopapattaye
sa ekadā himavato dakṣiṇeṣvatha sānuṣu
dadarśa navabhirdvārbhiḥ puraṃ lakṣitalakṣaṇām
prākāropavanāṭṭālaparikhairakṣatoraṇaiḥ
svarṇaraupyāyasaiḥ śṛṅgaiḥ saṅkulāṃ sarvato gṛhaiḥ
nīlasphaṭikavaidūryamuktāmarakatāruṇaiḥ
kﾱptaharmyasthalīṃ dīptāṃ śriyā bhogavatīmiva
sabhācatvararathyābhirākrīḍāyatanāpaṇaiḥ
caityadhvajapatākābhiryuktāṃ vidrumavedibhiḥ
puryāstu bāhyopavane divyadrumalatākule
nadadvihaṅgālikulakolāhalajalāśaye
himanirjharavipruṣmatkusumākaravāyunā
calatpravālaviṭapanalinītaṭasampadi
nānāraṇyamṛgavrātairanābādhe munivrataiḥ
āhūtaṃ manyate pāntho yatra kokilakūjitaiḥ
yadṛcchayāgatāṃ tatra dadarśa pramadottamām
bhṛtyairdaśabhirāyāntīmekaikaśatanāyakaiḥ
añcaśīrṣāhinā guptāṃ pratīhāreṇa sarvataḥ
anveṣamāṇāmṛṣabhamaprauḍhāṃ kāmarūpiṇīm
sunāsāṃ sudatīṃ bālāṃ sukapolāṃ varānanām
samavinyastakarṇābhyāṃ bibhratīṃ kuṇḍalaśriyam
piśaṅganīvīṃ suśroṇīṃ śyāmāṃ kanakamekhalām
padbhyāṃ kvaṇadbhyāṃ calantīṃ nūpurairdevatāmiva
stanau vyañjitakaiśorau samavṛttau nirantarau
vastrāntena nigūhantīṃ vrīḍayā gajagāminīm
tāmāha lalitaṃ vīraḥ savrīḍasmitaśobhanām
snigdhenāpāṅgapuṅkhena spṛṣṭaḥ premodbhramadbhruvā
kā tvaṃ kañjapalāśākṣi kasyāsīha kutaḥ sati
imāmupa purīṃ bhīru kiṃ cikīrṣasi śaṃsa me
ka ete 'nupathā ye ta ekādaśa mahābhaṭāḥ
etā vā lalanāḥ subhru ko 'yaṃ te 'hiḥ puraḥsaraḥ
tvaṃ hrīrbhavānyasyatha vāgramā patiṃ vicinvatī kiṃ munivadraho vane
tvadaṅghrikāmāptasamastakāmaṃ kva padmakośaḥ patitaḥ karāgrāt
nāsāṃ varorvanyatamā bhuvispṛk purīmimāṃ vīravareṇa sākam
arhasyalaṃkartumadabhrakarmaṇā lokaṃ paraṃ śrīriva yajñapuṃsā
yadeṣa māpāṅgavikhaṇḍitendriyaṃ savrīḍabhāvasmitavibhramadbhruvā
tvayopasṛṣṭo bhagavānmanobhavaḥ prabādhate 'thānugṛhāṇa śobhane
tvadānanaṃ subhru sutāralocanaṃ vyālambinīlālakavṛndasaṃvṛtam
unnīya me darśaya valguvācakaṃ yadvrīḍayā nābhimukhaṃ śucismite
nārada uvāca
itthaṃ purañjanaṃ nārī yācamānamadhīravat
abhyanandata taṃ vīraṃ hasantī vīra mohitā
na vidāma vayaṃ samyak kartāraṃ puruṣarṣabha
ātmanaśca parasyāpi gotraṃ nāma ca yatkṛtam
ihādya santamātmānaṃ vidāma na tataḥ param
yeneyaṃ nirmitā vīra purī śaraṇamātmanaḥ
ete sakhāyaḥ sakhyo me narā nāryaśca mānada
suptāyāṃ mayi jāgarti nāgo 'yaṃ pālayanpurīm
diṣṭyāgato 'si bhadraṃ te grāmyānkāmānabhīpsase
udvahiṣyāmi tāṃste 'haṃ svabandhubhirarindama
imāṃ tvamadhitiṣṭhasva purīṃ navamukhīṃ vibho
mayopanītāngṛhṇānaḥ kāmabhogānśataṃ samāḥ
kaṃ nu tvadanyaṃ ramaye hyaratijñamakovidam
asamparāyābhimukham aśvastanavidaṃ paśum
dharmo hyatrārthakāmau ca prajānando 'mṛtaṃ yaśaḥ
lokā viśokā virajā yānna kevalino viduḥ
pitṛdevarṣimartyānāṃ bhūtānāmātmanaśca ha
kṣemyaṃ vadanti śaraṇaṃ bhave 'sminyadgṛhāśramaḥ
kā nāma vīra vikhyātaṃ vadānyaṃ priyadarśanam
na vṛṇīta priyaṃ prāptaṃ mādṛśī tvādṛśaṃ patim
kasyā manaste bhuvi bhogibhogayoḥ striyā na sajedbhujayormahābhuja
yo 'nāthavargādhimalaṃ ghṛṇoddhata smitāvalokena caratyapohitum
nārada uvāca
iti tau dampatī tatra samudya samayaṃ mithaḥ
tāṃ praviśya purīṃ rājanmumudāte śataṃ samāḥ
upagīyamāno lalitaṃ tatra tatra ca gāyakaiḥ
krīḍanparivṛtaḥ strībhirhradinīmāviśacchucau
saptopari kṛtā dvāraḥ purastasyāstu dve adhaḥ
pṛthagviṣayagatyarthaṃ tasyāṃ yaḥ kaścaneśvaraḥ
pañca dvārastu paurastyā dakṣiṇaikā tathottarā
paścime dve amūṣāṃ te nāmāni nṛpa varṇaye
khadyotāvirmukhī ca prāgdvārāvekatra nirmite
vibhrājitaṃ janapadaṃ yāti tābhyāṃ dyumatsakhaḥ
nalinī nālinī ca prāgdvārāvekatra nirmite
avadhūtasakhastābhyāṃ viṣayaṃ yāti saurabham
mukhyā nāma purastāddvāstayāpaṇabahūdanau
viṣayau yāti purarāḍ rasajñavipaṇānvitaḥ
pitṛhūrnṛpa puryā dvārdakṣiṇena purañjanaḥ
rāṣṭraṃ dakṣiṇapañcālaṃ yāti śrutadharānvitaḥ
devahūrnāma puryā dvā uttareṇa purañjanaḥ
rāṣṭramuttarapañcālaṃ yāti śrutadharānvitaḥ
āsurī nāma paścāddvāstayā yāti purañjanaḥ
grāmakaṃ nāma viṣayaṃ durmadena samanvitaḥ
nirṛtirnāma paścāddvāstayā yāti purañjanaḥ
vaiśasaṃ nāma viṣayaṃ lubdhakena samanvitaḥ
andhāvamīṣāṃ paurāṇāṃ nirvākpeśaskṛtāvubhau
akṣaṇvatāmadhipatistābhyāṃ yāti karoti ca
sa yarhyantaḥpuragato viṣūcīnasamanvitaḥ
mohaṃ prasādaṃ harṣaṃ vā yāti jāyātmajodbhavam
evaṃ karmasu saṃsaktaḥ kāmātmā vañcito 'budhaḥ
mahiṣī yadyadīheta tattadevānvavartata
kvacitpibantyāṃ pibati madirāṃ madavihvalaḥ
aśnantyāṃ kvacidaśnāti jakṣatyāṃ saha jakṣiti
kvacidgāyati gāyantyāṃ rudatyāṃ rudati kvacit
kvaciddhasantyāṃ hasati jalpantyāmanu jalpati
kvaciddhāvati dhāvantyāṃ tiṣṭhantyāmanu tiṣṭhati
anu śete śayānāyāmanvāste kvacidāsatīm
kvacicchṛṇoti śṛṇvantyāṃ paśyantyāmanu paśyati
kvacij jighrati jighrantyāṃ spṛśantyāṃ spṛśati kvacit
kvacicca śocatīṃ jāyāmanu śocati dīnavat
anu hṛṣyati hṛṣyantyāṃ muditāmanu modate
vipralabdho mahiṣyaivaṃ sarvaprakṛtivañcitaḥ
necchannanukarotyajñaḥ klaibyātkrīḍāmṛgo yathā
nārada uvāca
sa ekadā maheṣvāso rathaṃ pañcāśvamāśugam
dvīṣaṃ dvicakram ekākṣaṃ triveṇuṃ pañcabandhuram
ekaraśmyekadamanamekanīḍaṃ dvikūbaram
pañcapraharaṇaṃ saptavarūthaṃ pañcavikramam
haimopaskaramāruhya svarṇavarmākṣayeṣudhiḥ
ekādaśacamūnāthaḥ pañcaprasthamagādvanam
cacāra mṛgayāṃ tatra dṛpta ātteṣukārmukaḥ
vihāya jāyāmatadarhāṃ mṛgavyasanalālasaḥ
āsurīṃ vṛttimāśritya ghorātmā niranugrahaḥ
nyahananniśitairbāṇairvaneṣu vanagocarān
tīrtheṣu pratidṛṣṭeṣu rājā medhyānpaśūnvane
yāvadarthamalaṃ lubdho hanyāditi niyamyate
ya evaṃ karma niyataṃ vidvānkurvīta mānavaḥ
karmaṇā tena rājendra jñānena na sa lipyate
anyathā karma kurvāṇo mānārūḍho nibadhyate
guṇapravāhapatito naṣṭaprajño vrajatyadhaḥ
tatra nirbhinnagātrāṇāṃ citravājaiḥ śilīmukhaiḥ
viplavo 'bhūdduḥkhitānāṃ duḥsahaḥ karuṇātmanām
śaśānvarāhānmahiṣāngavayānruruśalyakān
medhyānanyāṃśca vividhānvinighnanśramamadhyagāt
tataḥ kṣuttṛṭpariśrānto nivṛtto gṛhameyivān
kṛtasnānocitāhāraḥ saṃviveśa gataklamaḥ
ātmānamarhayāṃcakre dhūpālepasragādibhiḥ
sādhvalaṃkṛtasarvāṅgo mahiṣyāmādadhe manaḥ
tṛpto hṛṣṭaḥ sudṛptaśca kandarpākṛṣṭamānasaḥ
na vyacaṣṭa varārohāṃ gṛhiṇīṃ gṛhamedhinīm
antaḥpurastriyo 'pṛcchadvimanā iva vediṣat
api vaḥ kuśalaṃ rāmāḥ seśvarīṇāṃ yathā purā
na tathaitarhi rocante gṛheṣu gṛhasampadaḥ
yadi na syādgṛhe mātā patnī vā patidevatā
vyaṅge ratha iva prājñaḥ ko nāmāsīta dīnavat
kva vartate sā lalanā majjantaṃ vyasanārṇave
yā māmuddharate prajñāṃ dīpayantī pade pade
rāmā ūcuḥ
naranātha na jānīmastvatpriyā yadvyavasyati
bhūtale niravastāre śayānāṃ paśya śatruhan
nārada uvāca
purañjanaḥ svamahiṣīṃ nirīkṣyāvadhutāṃ bhuvi
tatsaṅgonmathitajñāno vaiklavyaṃ paramaṃ yayau
sāntvayanślakṣṇayā vācā hṛdayena vidūyatā
preyasyāḥ snehasaṃrambhaliṅgamātmani nābhyagāt
anuninye 'tha śanakairvīro 'nunayakovidaḥ
pasparśa pādayugalamāha cotsaṅgalālitām
purañjana uvāca
nūnaṃ tvakṛtapuṇyāste bhṛtyā yeṣv īśvarāḥ śubhe
kṛtāgaḥsvātmasātkṛtvā śikṣādaṇḍaṃ na yuñjate
paramo 'nugraho daṇḍo bhṛtyeṣu prabhuṇārpitaḥ
bālo na veda tattanvi bandhukṛtyamamarṣaṇaḥ
sā tvaṃ mukhaṃ sudati subhrvanurāgabhāravrīḍāvilambavilasaddhasitāvalokam
nīlālakālibhirupaskṛtamunnasaṃ naḥ svānāṃ pradarśaya manasvini valguvākyam
tasmindadhe damamahaṃ tava vīrapatni yo 'nyatra bhūsurakulātkṛtakilbiṣastam
paśye na vītabhayamunmuditaṃ trilokyāmanyatra vai murariporitaratra dāsāt
vaktraṃ na te vitilakaṃ malinaṃ viharṣaṃ saṃrambhabhīmam avimṛṣṭamapetarāgam
paśye stanāvapi śucopahatau sujātau bimbādharaṃ vigatakuṅkumapaṅkarāgam
tanme prasīda suhṛdaḥ kṛtakilbiṣasya svairaṃ gatasya mṛgayāṃ vyasanāturasya
kā devaraṃ vaśagataṃ kusumāstravegavisrastapauṃsnamuśatī na bhajeta kṛtye
nārada uvāca
itthaṃ purañjanaṃ sadhryag vaśamānīya vibhramaiḥ
purañjanī mahārāja reme ramayatī patim
sa rājā mahiṣīṃ rājansusnātāṃ rucirānanām
kṛtasvastyayanāṃ tṛptāmabhyanandadupāgatām
tayopagūḍhaḥ parirabdhakandharo raho 'numantrairapakṛṣṭacetanaḥ
na kālaraṃho bubudhe duratyayaṃ divā niśeti pramadāparigrahaḥ
śayāna unnaddhamado mahāmanā mahārhatalpe mahiṣībhujopadhiḥ
tāmeva vīro manute paraṃ yatastamo'bhibhūto na nijaṃ paraṃ ca yat
tayaivaṃ ramamāṇasya kāmakaśmalacetasaḥ
kṣaṇārdhamiva rājendra vyatikrāntaṃ navaṃ vayaḥ
tasyāmajanayatputrānpurañjanyāṃ purañjanaḥ
śatānyekādaśa virāḍ āyuṣo 'rdhamathātyagāt
duhitṝr daśottaraśataṃ pitṛmātṛyaśaskarīḥ
śīlaudāryaguṇopetāḥ paurañjanyaḥ prajāpate
sa pañcālapatiḥ putrānpitṛvaṃśavivardhanān
dāraiḥ saṃyojayāmāsa duhitṝḥ sadṛśairvaraiḥ
putrāṇāṃ cābhavanputrā ekaikasya śataṃ śatam
yairvai paurañjano vaṃśaḥ pañcāleṣu samedhitaḥ
teṣu tadrikthahāreṣu gṛhakośānujīviṣu
nirūḍhena mamatvena viṣayeṣvanvabadhyata
īje ca kratubhirghorairdīkṣitaḥ paśumārakaiḥ
devānpitṝnbhūtapatīnnānākāmo yathā bhavān
yukteṣvevaṃ pramattasya kuṭumbāsaktacetasaḥ
āsasāda sa vai kālo yo 'priyaḥ priyayoṣitām
caṇḍavega iti khyāto gandharvādhipatirnṛpa
gandharvāstasya balinaḥ ṣaṣṭyuttaraśatatrayam
gandharvyastādṛśīrasya maithunyaśca sitāsitāḥ
parivṛttyā vilumpanti sarvakāmavinirmitām
te caṇḍavegānucarāḥ purañjanapuraṃ yadā
hartumārebhire tatra pratyaṣedhatprajāgaraḥ
sa saptabhiḥ śataireko viṃśatyā ca śataṃ samāḥ
purañjanapurādhyakṣo gandharvairyuyudhe balī
kṣīyamāṇe svasambandhe ekasminbahubhiryudhā
cintāṃ parāṃ jagāmārtaḥ sarāṣṭrapurabāndhavaḥ
sa eva puryāṃ madhubhuk pañcāleṣu svapārṣadaiḥ
upanītaṃ baliṃ gṛhṇanstrījito nāvidadbhayam
kālasya duhitā kācittrilokīṃ varamicchatī
paryaṭantī na barhiṣmanpratyanandata kaścana
daurbhāgyenātmano loke viśrutā durbhageti sā
yā tuṣṭā rājarṣaye tu vṛtādātpūrave varam
kadācidaṭamānā sā brahmalokānmahīṃ gatam
vavre bṛhadvrataṃ māṃ tu jānatī kāmamohitā
mayi saṃrabhya vipulamadācchāpaṃ suduḥsaham
sthātumarhasi naikatra madyācñāvimukho mune
tato vihatasaṅkalpā kanyakā yavaneśvaram
mayopadiṣṭamāsādya vavre nāmnā bhayaṃ patim
ṛṣabhaṃ yavanānāṃ tvāṃ vṛṇe vīrepsitaṃ patim
saṅkalpastvayi bhūtānāṃ kṛtaḥ kila na riṣyati
dvāvimāvanuśocanti bālāvasadavagrahau
yallokaśāstropanataṃ na rāti na tadicchati
atho bhajasva māṃ bhadra bhajantīṃ me dayāṃ kuru
etāvānpauruṣo dharmo yadārtānanukampate
kālakanyoditavaco niśamya yavaneśvaraḥ
cikīrṣurdevaguhyaṃ sa sasmitaṃ tāmabhāṣata
mayā nirūpitastubhyaṃ patirātmasamādhinā
nābhinandati loko 'yaṃ tvāmabhadrāmasaṃmatām
tvamavyaktagatirbhuṅkṣva lokaṃ karmavinirmitam
yā hi me pṛtanāyuktā prajānāśaṃ praṇeṣyasi
prajvāro 'yaṃ mama bhrātā tvaṃ ca me bhaginī bhava
carāmyubhābhyāṃ loke 'sminavyakto bhīmasainikaḥ
śrīśuka uvāca
evaṃ stutaḥ suragaṇairbhagavān harirīśvaraḥ
teṣāmāvirabhūdrājan sahasrārkodayadyutiḥ
tenaiva sahasā sarve devāḥ pratihatekṣaṇāḥ
nāpaśyan khaṃ diśaḥ kṣauṇīmātmānaṃ ca kuto vibhum
viriñco bhagavān dṛṣṭvā saha śarveṇa tāṃ tanum
svacchāṃ marakataśyāmāṃ kañjagarbhāruṇekṣaṇām
taptahemāvadātena lasatkauśeyavāsasā
prasannacārusarvāṅgīṃ sumukhīṃ sundarabhruvam
mahāmaṇikirīṭena keyūrābhyāṃ ca bhūṣitām
karṇābharaṇanirbhātakapolaśrīmukhāmbujām
kāñcīkalāpavalayahāranūpuraśobhitām
kaustubhābharaṇāṃ lakṣmīṃ bibhratīṃ vanamālinīm
sudarśanādibhiḥ svāstrairmūrtimadbhirupāsitām
tuṣṭāva devapravaraḥ saśarvaḥ puruṣaṃ param
sarvāmaragaṇaiḥ sākaṃ sarvāṅgairavaniṃ gataiḥ
śrībrahmovāca
ajātajanmasthitisaṃyamāya guṇāya nirvāṇasukhārṇavāya
aṇoraṇimne 'parigaṇyadhāmne mahānubhāvāya namo namaste
rūpaṃ tavaitat puruṣarṣabhejyaṃ śreyo'rthibhir vaidikatāntrikeṇa
yogena dhātaḥ saha nas trilokān paśyāmy amuṣminnu ha viśvamūrtau
tvayy agra āsīt tvayi madhya āsīt tvayy anta āsīd idam ātmatantre
tvamādiranto jagato 'sya madhyaṃ ghaṭasya mṛtsneva paraḥ parasmāt
tvaṃ māyayātmāśrayayā svayedaṃ nirmāya viśvaṃ tadanupraviṣṭaḥ
paśyanti yuktā manasā manīṣiṇo guṇavyavāye 'py aguṇaṃ vipaścitaḥ
yathāgnimedhasy amṛtaṃ ca goṣu bhuvy annamambūdyamane ca vṛttim
yogairmanuṣyā adhiyanti hi tvāṃ guṇeṣu buddhyā kavayo vadanti
taṃ tvāṃ vayaṃ nātha samujjihānaṃ sarojanābhāticirepsitārtham
dṛṣṭvā gatā nirvṛtamadya sarve gajā davārtā iva gāṅgamambhaḥ
sa tvaṃ vidhatsvākhilalokapālā vayaṃ yadarthāstava pādamūlam
samāgatāste bahirantarātman kiṃ vānyavijñāpyamaśeṣasākṣiṇaḥ
ahaṃ giritraśca surādayo ye dakṣādayo 'gneriva ketavaste
kiṃ vā vidāmeśa pṛthagvibhātā vidhatsva śaṃ no dvijadevamantram
śrīśuka uvāca
evaṃ viriñcādibhirīḍitastad vijñāya teṣāṃ hṛdayaṃ yathaiva
jagāda jīmūtagabhīrayā girā baddhāñjalīn saṃvṛtasarvakārakān
eka eveśvarastasmin surakārye sureśvaraḥ
vihartukāmastān āha samudronmathanādibhiḥ
śrībhagavān uvāca
hanta brahmannaho śambho he devā mama bhāṣitam
śṛṇutāvahitāḥ sarve śreyo vaḥ syādyathā surāḥ
yāta dānavadaiteyaistāvat sandhirvidhīyatām
kālenānugṛhītaistairyāvadvo bhava ātmanaḥ
arayo 'pi hi saṃdheyāḥ sati kāryārthagaurave
ahimūṣikavaddevā hy arthasya padavīṃ gataiḥ
amṛtotpādane yatnaḥ kriyatāmavilambitam
yasya pītasya vai janturmṛtyugrasto 'maro bhavet
kṣiptvā kṣīrodadhau sarvā vīruttṛṇalatauṣadhīḥ
manthānaṃ mandaraṃ kṛtvā netraṃ kṛtvā tu vāsukim
sahāyena mayā devā nirmanthadhvam atandritāḥ
kleśabhājo bhaviṣyanti daityā yūyaṃ phalagrahāḥ
yūyaṃ tadanumodadhvaṃ yadicchanty asurāḥ surāḥ
na saṃrambheṇa sidhyanti sarvārthāḥ sāntvayā yathā
na bhetavyaṃ kālakūṭādviṣāj jaladhisambhavāt
lobhaḥ kāryo na vo jātu roṣaḥ kāmastu vastuṣu
śrīśuka uvāca
iti devān samādiśya bhagavān puruṣottamaḥ
teṣāmantardadhe rājan svacchandagatirīśvaraḥ
atha tasmai bhagavate namaskṛtya pitāmahaḥ
bhavaśca jagmatuḥ svaṃ svaṃ dhāmopeyurbaliṃ surāḥ
dṛṣṭvārīn apy asaṃyattān jātakṣobhān svanāyakān
nyaṣedhaddaityarāṭ ślokyaḥ sandhivigrahakālavit
te vairocanimāsīnaṃ guptaṃ cāsurayūthapaiḥ
śriyā paramayā juṣṭaṃ jitāśeṣamupāgaman
mahendraḥ ślakṣṇayā vācā sāntvayitvā mahāmatiḥ
abhyabhāṣata tat sarvaṃ śikṣitaṃ puruṣottamāt
tat tvarocata daityasya tatrānye ye 'surādhipāḥ
śambaro 'riṣṭanemiśca ye ca tripuravāsinaḥ
tato devāsurāḥ kṛtvā saṃvidaṃ kṛtasauhṛdāḥ
udyamaṃ paramaṃ cakruramṛtārthe parantapa
tataste mandaragirimojasotpāṭya durmadāḥ
nadanta udadhiṃ ninyuḥ śaktāḥ parighabāhavaḥ
dūrabhārodvahaśrāntāḥ śakravairocanādayaḥ
apārayantastaṃ voḍhuṃ vivaśā vijahuḥ pathi
nipatan sa giristatra bahūn amaradānavān
cūrṇayāmāsa mahatā bhāreṇa kanakācalaḥ
tāṃstathā bhagnamanaso bhagnabāhūrukandharān
vijñāya bhagavāṃstatra babhūva garuḍadhvajaḥ
giripātaviniṣpiṣṭān vilokyāmaradānavān
īkṣayā jīvayāmāsa nirjarān nirvraṇān yathā
giriṃ cāropya garuḍe hastenaikena līlayā
āruhya prayayāvabdhiṃ surāsuragaṇairvṛtaḥ
avaropya giriṃ skandhāt suparṇaḥ patatāṃ varaḥ
yayau jalānta utsṛjya hariṇā sa visarjitaḥ
śrīśuka uvāca
te nāgarājamāmantrya phalabhāgena vāsukim
parivīya girau tasmin netramabdhiṃ mudānvitāḥ
ārebhire surā yattā amṛtārthe kurūdvaha
hariḥ purastāj jagṛhe pūrvaṃ devāstato 'bhavan
tan naicchan daityapatayo mahāpuruṣaceṣṭitam
na gṛhṇīmo vayaṃ pucchamaheraṅgamamaṅgalam
svādhyāyaśrutasampannāḥ prakhyātā janmakarmabhiḥ
iti tūṣṇīṃ sthitān daityān vilokya puruṣottamaḥ
smayamāno visṛjyāgraṃ pucchaṃ jagrāha sāmaraḥ
kṛtasthānavibhāgāsta evaṃ kaśyapanandanāḥ
mamanthuḥ paramaṃ yattā amṛtārthaṃ payonidhim
mathyamāne 'rṇave so 'driranādhāro hy apo 'viśat
dhriyamāṇo 'pi balibhirgauravāt pāṇḍunandana
te sunirviṇṇamanasaḥ parimlānamukhaśriyaḥ
āsan svapauruṣe naṣṭe daivenātibalīyasā
vilokya vighneśavidhiṃ tadeśvaro durantavīryo 'vitathābhisaṃdhiḥ
kṛtvā vapuḥ kacchapamadbhutaṃ mahat praviśya toyaṃ girimujjahāra
tamutthitaṃ vīkṣya kulācalaṃ punaḥ samudyatā nirmathituṃ surāsurāḥ
dadhāra pṛṣṭhena sa lakṣayojanaprastāriṇā dvīpa ivāparo mahān
surāsurendrairbhujavīryavepitaṃ paribhramantaṃ girim aṅgapṛṣṭhataḥ
bibhrat tadāvartanamādikacchapo mene 'ṅgakaṇḍūyanamaprameyaḥ
tathāsurān āviśadāsureṇa rūpeṇa teṣāṃ balavīryamīrayan
uddīpayan devagaṇāṃśca viṣṇur daivena nāgendramabodharūpaḥ
upary agendraṃ girirāḍ ivānya ākramya hastena sahasrabāhuḥ
tasthau divi brahmabhavendramukhyair abhiṣṭuvadbhiḥ sumano'bhivṛṣṭaḥ
upary adhaścātmani gotranetrayoḥ pareṇa te prāviśatā samedhitāḥ
mamanthurabdhiṃ tarasā madotkaṭā mahādriṇā kṣobhitanakracakram
ahīndrasāhasrakaṭhoradṛṅmukhaśvāsāgnidhūmāhatavarcaso 'surāḥ
paulomakāleyabalīlvalādayo davāgnidagdhāḥ saralā ivābhavan
devāṃśca tacchvāsaśikhāhataprabhān dhūmrāmbarasragvarakañcukānanān
samabhyavarṣan bhagavadvaśā ghanā vavuḥ samudrormyupagūḍhavāyavaḥ
mathyamānāt tathā sindhor devāsuravarūthapaiḥ
yadā sudhā na jāyeta nirmamanthājitaḥ svayam
meghaśyāmaḥ kanakaparidhiḥ karṇavidyotavidyun mūrdhni bhrājadvilulitakacaḥ sragdharo raktanetraḥ
jaitrair dorbhir jagadabhayadair dandaśūkaṃ gṛhītvā mathnan mathnā pratigiririvāśobhatātho dhṛtādriḥ
nirmathyamānādudadherabhūdviṣaṃ maholbaṇaṃ hālahalāhvamagrataḥ
saṃbhrāntamīnonmakarāhikacchapāt timidvipagrāhatimiṅgilākulāt
tadugravegaṃ diśi diśy upary adho visarpadutsarpadasahyamaprati
bhītāḥ prajā dudruvuraṅga seśvarā arakṣyamāṇāḥ śaraṇaṃ sadāśivam
vilokya taṃ devavaraṃ trilokyā bhavāya devyābhimataṃ munīnām
āsīnamadrāvapavargahetos tapo juṣāṇaṃ stutibhiḥ praṇemuḥ
śrīprajāpataya ūcuḥ
devadeva mahādeva bhūtātman bhūtabhāvana
trāhi naḥ śaraṇāpannāṃstrailokyadahanādviṣāt
tvamekaḥ sarvajagata īśvaro bandhamokṣayoḥ
taṃ tvāmarcanti kuśalāḥ prapannārtiharaṃ gurum
guṇamayyā svaśaktyāsya sargasthityapyayān vibho
dhatse yadā svadṛg bhūman brahmaviṣṇuśivābhidhām
tvaṃ brahma paramaṃ guhyaṃ sadasadbhāvabhāvanam
nānāśaktibhir ābhātas tvam ātmā jagadīśvaraḥ
tvaṃ śabdayonir jagadādir ātmā prāṇendriyadravyaguṇaḥ svabhāvaḥ
kālaḥ kratuḥ satyamṛtaṃ ca dharmas tvayy akṣaraṃ yat trivṛdāmananti
agnirmukhaṃ te 'khiladevatātmā kṣitiṃ vidurlokabhavāṅghripaṅkajam
kālaṃ gatiṃ te 'khiladevatātmano diśaśca karṇau rasanaṃ jaleśam
nābhirnabhaste śvasanaṃ nabhasvān sūryaśca cakṣūṃṣi jalaṃ sma retaḥ
parāvarātmāśrayaṇaṃ tavātmā somo mano dyaurbhagavan śiraste
kukṣiḥ samudrā girayo 'sthisaṅghā romāṇi sarvauṣadhivīrudhaste
chandāṃsi sākṣāt tava sapta dhātavas trayīmayātman hṛdayaṃ sarvadharmaḥ
mukhāni pañcopaniṣadastaveśa yaistriṃśadaṣṭottaramantravargaḥ
yat tac chivākhyaṃ paramātmatattvaṃ deva svayaṃjyotiravasthitiste
chāyā tvadharmormiṣu yairvisargo netratrayaṃ sattvarajastamāṃsi
sāṃkhyātmanaḥ śāstrakṛtastavekṣā chandomayo deva ṛṣiḥ purāṇaḥ
na te giritrākhilalokapāla viriñcavaikuṇṭhasurendragamyam
jyotiḥ paraṃ yatra rajastamaśca sattvaṃ na yadbrahma nirastabhedam
kāmādhvaratripurakālagarādyanekabhūtadruhaḥ kṣapayataḥ stutaye na tat te
yastvantakāla idamātmakṛtaṃ svanetravahnisphuliṅgaśikhayā bhasitaṃ na veda
ye tvātmarāmagurubhirhṛdi cintitāṅghridvandvaṃ carantamumayā tapasābhitaptam
katthanta ugraparuṣaṃ nirataṃ śmaśāne te nūnamūtimavidaṃstava hātalajjāḥ
tat tasya te sadasatoḥ parataḥ parasya nāñjaḥ svarūpagamane prabhavanti bhūmnaḥ
brahmādayaḥ kimuta saṃstavane vayaṃ tu tatsargasargaviṣayā api śaktimātram
etat paraṃ prapaśyāmo na paraṃ te maheśvara
mṛḍanāya hi lokasya vyaktiste 'vyaktakarmaṇaḥ
śrīśuka uvāca
tadvīkṣya vyasanaṃ tāsāṃ kṛpayā bhṛśapīḍitaḥ
sarvabhūtasuhṛddeva idamāha satīṃ priyām
śrīśiva uvāca
aho bata bhavāny etat prajānāṃ paśya vaiśasam
kṣīrodamathanodbhūtāt kālakūṭādupasthitam
āsāṃ prāṇaparīpsūnāṃ vidheyamabhayaṃ hi me
etāvān hi prabhorartho yaddīnaparipālanam
prāṇaiḥ svaiḥ prāṇinaḥ pānti sādhavaḥ kṣaṇabhaṅguraiḥ
baddhavaireṣu bhūteṣu mohiteṣvātmamāyayā
puṃsaḥ kṛpayato bhadre sarvātmā prīyate hariḥ
prīte harau bhagavati prīye 'haṃ sacarācaraḥ
tasmādidaṃ garaṃ bhuñje prajānāṃ svastirastu me
śrīśuka uvāca
evamāmantrya bhagavān bhavānīṃ viśvabhāvanaḥ
tadviṣaṃ jagdhumārebhe prabhāvajñānvamodata
tataḥ karatalīkṛtya vyāpi hālāhalaṃ viṣam
abhakṣayan mahādevaḥ kṛpayā bhūtabhāvanaḥ
tasyāpi darśayāmāsa svavīryaṃ jalakalmaṣaḥ
yac cakāra gale nīlaṃ tacca sādhor vibhūṣaṇam
tapyante lokatāpena sādhavaḥ prāyaśo janāḥ
paramārādhanaṃ taddhi puruṣasyākhilātmanaḥ
niśamya karma tacchambhor devadevasya mīḍhuṣaḥ
prajā dākṣāyaṇī brahmā vaikuṇṭhaśca śaśaṃsire
praskannaṃ pibataḥ pāṇeryat kiṃcij jagṛhuḥ sma tat
vṛścikāhiviṣauṣadhyo dandaśūkāśca ye 'pare
śrīśuka uvāca
pīte gare vṛṣāṅkeṇa prītāste 'maradānavāḥ
mamanthustarasā sindhuṃ havirdhānī tato 'bhavat
tāmagnihotrīmṛṣayo jagṛhurbrahmavādinaḥ
yajñasya devayānasya medhyāya haviṣe nṛpa
tata uccaiḥśravā nāma hayo 'bhūc candrapāṇḍuraḥ
tasmin baliḥ spṛhāṃ cakre nendra īśvaraśikṣayā
tata airāvato nāma vāraṇendro vinirgataḥ
dantaiścaturbhiḥ śvetādrerharan bhagavato mahim
airāvaṇādayastvaṣṭau diggajā abhavaṃstataḥ
abhramuprabhṛtayo 'ṣṭau ca kariṇyastvabhavan nṛpa
kaustubhākhyamabhūdratnaṃ padmarāgo mahodadheḥ
tasmin maṇau spṛhāṃ cakre vakṣo'laṃkaraṇe hariḥ
tato 'bhavat pārijātaḥ suralokavibhūṣaṇam
pūrayaty arthino yo 'rthaiḥ śaśvadbhuvi yathā bhavān
tataścāpsaraso jātā niṣkakaṇṭhyaḥ suvāsasaḥ
ramaṇyaḥ svargiṇāṃ valgugatilīlāvalokanaiḥ
tataścāvirabhūt sākṣāc chrī ramā bhagavatparā
rañjayantī diśaḥ kāntyā vidyut saudāmanī yathā
tasyāṃ cakruḥ spṛhāṃ sarve sasurāsuramānavāḥ
rūpaudāryavayovarṇamahimākṣiptacetasaḥ
tasyā āsanamāninye mahendro mahadadbhutam
mūrtimatyaḥ saricchreṣṭhā hemakumbhairjalaṃ śuci
ābhiṣecanikā bhūmirāharat sakalauṣadhīḥ
gāvaḥ pañca pavitrāṇi vasanto madhumādhavau
ṛṣayaḥ kalpayāṃcakrur ābhiṣekaṃ yathāvidhi
jagurbhadrāṇi gandharvā naṭyaśca nanṛturjaguḥ
meghā mṛdaṅgapaṇavamurajānakagomukhān
vyanādayan śaṅkhaveṇuvīṇāstumulaniḥsvanān
tato 'bhiṣiṣicurdevīṃ śriyaṃ padmakarāṃ satīm
digibhāḥ pūrṇakalaśaiḥ sūktavākyairdvijeritaiḥ
samudraḥ pītakauśeyavāsasī samupāharat
varuṇaḥ srajaṃ vaijayantīṃ madhunā mattaṣaṭpadām
bhūṣaṇāni vicitrāṇi viśvakarmā prajāpatiḥ
hāraṃ sarasvatī padmamajo nāgāśca kuṇḍale
tataḥ kṛtasvastyayanotpalasrajaṃ nadaddvirephāṃ parigṛhya pāṇinā
cacāla vaktraṃ sukapolakuṇḍalaṃ savrīḍahāsaṃ dadhatī suśobhanam
stanadvayaṃ cātikṛśodarī samaṃ nirantaraṃ candanakuṅkumokṣitam
tatastato nūpuravalguśiñjitair visarpatī hemalateva sā babhau
vilokayantī niravadyamātmanaḥ padaṃ dhruvaṃ cāvyabhicārisadguṇam
gandharvasiddhāsurayakṣacāraṇatraipiṣṭapeyādiṣu nānvavindata
nūnaṃ tapo yasya na manyunirjayo jñānaṃ kvacit tac ca na saṅgavarjitam
kaścin mahāṃstasya na kāmanirjayaḥ sa īśvaraḥ kiṃ parato vyapāśrayaḥ
dharmaḥ kvacit tatra na bhūtasauhṛdaṃ tyāgaḥ kvacit tatra na muktikāraṇam
vīryaṃ na puṃso 'sty ajaveganiṣkṛtaṃ na hi dvitīyo guṇasaṅgavarjitaḥ
kvacic cirāyurna hi śīlamaṅgalaṃ kvacit tadapy asti na vedyamāyuṣaḥ
yatrobhayaṃ kutra ca so 'py amaṅgalaḥ sumaṅgalaḥ kaśca na kāṅkṣate hi mām
evaṃ vimṛśyāvyabhicārisadguṇair varaṃ nijaikāśrayatayāguṇāśrayam
vavre varaṃ sarvaguṇairapekṣitaṃ ramā mukundaṃ nirapekṣamīpsitam
tasyāṃsadeśa uśatīṃ navakañjamālāṃ mādyanmadhuvratavarūthagiropaghuṣṭām
tasthau nidhāya nikaṭe taduraḥ svadhāma savrīḍahāsavikasannayanena yātā
tasyāḥ śriyastrijagato janako jananyā vakṣo nivāsamakarot paramaṃ vibhūteḥ
śrīḥ svāḥ prajāḥ sakaruṇena nirīkṣaṇena yatra sthitaidhayata sādhipatīṃstrilokān
śaṅkhatūryamṛdaṅgānāṃ vāditrāṇāṃ pṛthuḥ svanaḥ
devānugānāṃ sastrīṇāṃ nṛtyatāṃ gāyatāmabhūt
brahmarudrāṅgiromukhyāḥ sarve viśvasṛjo vibhum
īḍire 'vitathairmantraistalliṅgaiḥ puṣpavarṣiṇaḥ
śriyāvalokitā devāḥ saprajāpatayaḥ prajāḥ
śīlādiguṇasampannā lebhire nirvṛtiṃ parām
niḥsattvā lolupā rājan nirudyogā gatatrapāḥ
yadā copekṣitā lakṣmyā babhūvurdaityadānavāḥ
athāsīdvāruṇī devī kanyā kamalalocanā
asurā jagṛhustāṃ vai hareranumatena te
athodadhermathyamānāt kāśyapairamṛtārthibhiḥ
udatiṣṭhan mahārāja puruṣaḥ paramādbhutaḥ
dīrghapīvaradordaṇḍaḥ kambugrīvo 'ruṇekṣaṇaḥ
śyāmalastaruṇaḥ sragvī sarvābharaṇabhūṣitaḥ
pītavāsā mahoraskaḥ sumṛṣṭamaṇikuṇḍalaḥ
snigdhakuñcitakeśāntasubhagaḥ siṃhavikramaḥ
amṛtāpūrṇakalasaṃ bibhradvalayabhūṣitaḥ
sa vai bhagavataḥ sākṣādviṣṇoraṃśāṃśasambhavaḥ
dhanvantaririti khyāta āyurvedadṛg ijyabhāk
tamālokyāsurāḥ sarve kalasaṃ cāmṛtābhṛtam
lipsantaḥ sarvavastūni kalasaṃ tarasāharan
nīyamāne 'suraistasmin kalase 'mṛtabhājane
viṣaṇṇamanaso devā hariṃ śaraṇamāyayuḥ
iti taddainyamālokya bhagavān bhṛtyakāmakṛt
mā khidyata mitho 'rthaṃ vaḥ sādhayiṣye svamāyayā
mithaḥ kalirabhūt teṣāṃ tadarthe tarṣacetasām
ahaṃ pūrvamahaṃ pūrvaṃ na tvaṃ na tvamiti prabho
devāḥ svaṃ bhāgamarhanti ye tulyāyāsahetavaḥ
satrayāga ivaitasminneṣa dharmaḥ sanātanaḥ
iti svān pratyaṣedhan vai daiteyā jātamatsarāḥ
durbalāḥ prabalān rājan gṛhītakalasān muhuḥ
etasminnantare viṣṇuḥ sarvopāyavidīśvaraḥ
yoṣidrūpamanirdeśyaṃ dadhāra paramādbhutam
prekṣaṇīyotpalaśyāmaṃ sarvāvayavasundaram
samānakarṇābharaṇaṃ sukapolonnasānanam
navayauvananirvṛttastanabhārakṛśodaram
mukhāmodānuraktāli jhaṅkārodvignalocanam
bibhrat sukeśabhāreṇa mālāmutphullamallikām
sugrīvakaṇṭhābharaṇaṃ subhujāṅgadabhūṣitam
virajāmbarasaṃvītanitambadvīpaśobhayā
kāñcyā pravilasadvalgucalaccaraṇanūpuram
savrīḍasmitavikṣiptabhrūvilāsāvalokanaiḥ
daityayūthapacetaḥsu kāmamuddīpayan muhuḥ
śrīrājovāca
kathito vaṃśavistāro bhavatā somasūryayoḥ
rājñāṃ cobhayavaṃśyānāṃ caritaṃ paramādbhutam
yadośca dharmaśīlasya nitarāṃ munisattama
tatrāṃśenāvatīrṇasya viṣṇorvīryāṇi śaṃsa naḥ
avatīrya yadorvaṃśe bhagavānbhūtabhāvanaḥ
kṛtavānyāni viśvātmā tāni no vada vistarāt
nivṛttatarṣairupagīyamānād bhavauṣadhācchrotramano'bhirāmāt
ka uttamaślokaguṇānuvādātpumānvirajyeta vinā paśughnāt
pitāmahā me samare 'marañjayair devavratādyātirathaistimiṅgilaiḥ
duratyayaṃ kauravasainyasāgaraṃ kṛtvātaranvatsapadaṃ sma yatplavāḥ
drauṇyastravipluṣṭamidaṃ madaṅgaṃ santānabījaṃ kurupāṇḍavānām
jugopa kukṣiṃ gata āttacakro mātuśca me yaḥ śaraṇaṃ gatāyāḥ
vīryāṇi tasyākhiladehabhājāmantarbahiḥ pūruṣakālarūpaiḥ
prayacchato mṛtyumutāmṛtaṃ ca māyāmanuṣyasya vadasva vidvan
rohiṇyāstanayaḥ prokto rāmaḥ saṅkarṣaṇastvayā
devakyā garbhasambandhaḥ kuto dehāntaraṃ vinā
kasmānmukundo bhagavānpiturgehādvrajaṃ gataḥ
kva vāsaṃ jñātibhiḥ sārdhaṃ kṛtavānsātvatāṃ patiḥ
vraje vasankimakaronmadhupuryāṃ ca keśavaḥ
bhrātaraṃ cāvadhītkaṃsaṃ māturaddhātadarhaṇam
dehaṃ mānuṣamāśritya kati varṣāṇi vṛṣṇibhiḥ
yadupuryāṃ sahāvātsīt patnyaḥ katyabhavanprabhoḥ
etadanyacca sarvaṃ me mune kṛṣṇaviceṣṭitam
vaktumarhasi sarvajña śraddadhānāya vistṛtam
naiṣātiduḥsahā kṣunmāṃ tyaktodamapi bādhate
pibantaṃ tvanmukhāmbhojacyutaṃ harikathāmṛtam
sūta uvāca
evaṃ niśamya bhṛgunandana sādhuvādaṃ vaiyāsakiḥ sa bhagavānatha viṣṇurātam
pratyarcya kṛṣṇacaritaṃ kalikalmaṣaghnaṃ vyāhartumārabhata bhāgavatapradhānaḥ
śrīśuka uvāca
samyagvyavasitā buddhistava rājarṣisattama
vāsudevakathāyāṃ te yaj jātā naiṣṭhikī ratiḥ
vāsudevakathāpraśnaḥ puruṣāṃstrīnpunāti hi
vaktāraṃ pracchakaṃ śrotṝṃstatpādasalilaṃ yathā
bhūmirdṛptanṛpavyājadaityānīkaśatāyutaiḥ
ākrāntā bhūribhāreṇa brahmāṇaṃ śaraṇaṃ yayau
gaurbhūtvāśrumukhī khinnā krandantī karuṇaṃ vibhoḥ
upasthitāntike tasmai vyasanaṃ samavocata
brahmā tadupadhāryātha saha devaistayā saha
jagāma satrinayanastīraṃ kṣīrapayonidheḥ
tatra gatvā jagannāthaṃ devadevaṃ vṛṣākapim
puruṣaṃ puruṣasūktena upatasthe samāhitaḥ
giraṃ samādhau gagane samīritāṃ niśamya vedhāstridaśānuvāca ha
gāṃ pauruṣīṃ me śṛṇutāmarāḥ punarvidhīyatāmāśu tathaiva mā ciram
puraiva puṃsāvadhṛto dharājvaro bhavadbhiraṃśair yaduṣūpajanyatām
sa yāvadurvyā bharamīśvareśvaraḥ svakālaśaktyā kṣapayaṃścaredbhuvi
vasudevagṛhe sākṣādbhagavānpuruṣaḥ paraḥ
janiṣyate tatpriyārthaṃ saṃbhavantu surastriyaḥ
vāsudevakalānantaḥ sahasravadanaḥ svarāṭ
agrato bhavitā devo hareḥ priyacikīrṣayā
viṣṇormāyā bhagavatī yayā saṃmohitaṃ jagat
ādiṣṭā prabhuṇāṃśena kāryārthe sambhaviṣyati
śrīśuka uvāca
ityādiśyāmaragaṇānprajāpatipatirvibhuḥ
āśvāsya ca mahīṃ gīrbhiḥ svadhāma paramaṃ yayau
śūraseno yadupatirmathurāmāvasanpurīm
māthurāñchūrasenāṃśca viṣayānbubhuje purā
rājadhānī tataḥ sābhūtsarvayādavabhūbhujām
mathurā bhagavānyatra nityaṃ saṃnihito hariḥ
tasyāṃ tu karhicicchaurirvasudevaḥ kṛtodvahaḥ
devakyā sūryayā sārdhaṃ prayāṇe rathamāruhat
ugrasenasutaḥ kaṃsaḥ svasuḥ priyacikīrṣayā
raśmīnhayānāṃ jagrāha raukmai rathaśatairvṛtaḥ
catuḥśataṃ pāribarhaṃ gajānāṃ hemamālinām
aśvānāmayutaṃ sārdhaṃ rathānāṃ ca triṣaṭśatam
dāsīnāṃ sukumārīṇāṃ dve śate samalaṃkṛte
duhitre devakaḥ prādādyāne duhitṛvatsalaḥ
śaṅkhatūryamṛdaṅgāśca nedurdundubhayaḥ samam
prayāṇaprakrame tāta varavadhvoḥ sumaṅgalam
pathi pragrahiṇaṃ kaṃsamābhāṣyāhāśarīravāk
asyāstvāmaṣṭamo garbho hantā yāṃ vahase 'budha
ityuktaḥ sa khalaḥ pāpo bhojānāṃ kulapāṃsanaḥ
bhaginīṃ hantumārabdhaṃ khaḍgapāṇiḥ kace 'grahīt
taṃ jugupsitakarmāṇaṃ nṛśaṃsaṃ nirapatrapam
vasudevo mahābhāga uvāca parisāntvayan
śrīvasudeva uvāca
ślāghanīyaguṇaḥ śūrairbhavānbhojayaśaskaraḥ
sa kathaṃ bhaginīṃ hanyātstriyamudvāhaparvaṇi
mṛtyurjanmavatāṃ vīra dehena saha jāyate
adya vābdaśatānte vā mṛtyurvai prāṇināṃ dhruvaḥ
dehe pañcatvamāpanne dehī karmānugo 'vaśaḥ
dehāntaramanuprāpya prāktanaṃ tyajate vapuḥ
vrajaṃstiṣṭhanpadaikena yathaivaikena gacchati
yathā tṛṇajalaukaivaṃ dehī karmagatiṃ gataḥ
svapne yathā paśyati dehamīdṛśaṃ manorathenābhiniviṣṭacetanaḥ
dṛṣṭaśrutābhyāṃ manasānucintayanprapadyate tatkimapi hyapasmṛtiḥ
yato yato dhāvati daivacoditaṃ mano vikārātmakamāpa pañcasu
guṇeṣu māyārociteṣu dehyasau prapadyamānaḥ saha tena jāyate
jyotiryathaivodakapārthiveṣvadaḥ samīravegānugataṃ vibhāvyate
evaṃ svamāyāraciteṣvasau pumān guṇeṣu rāgānugato vimuhyati
tasmānna kasyaciddrohamācaretsa tathāvidhaḥ
ātmanaḥ kṣemamanvicchan drogdhurvai parato bhayam
eṣā tavānujā bālā kṛpaṇā putrikopamā
hantuṃ nārhasi kalyāṇīmimāṃ tvaṃ dīnavatsalaḥ
śrīśuka uvāca
evaṃ sa sāmabhirbhedairbodhyamāno 'pi dāruṇaḥ
na nyavartata kauravya puruṣādānanuvrataḥ
nirbandhaṃ tasya taṃ jñātvā vicintyānakadundubhiḥ
prāptaṃ kālaṃ prativyoḍhumidaṃ tatrānvapadyata
mṛtyurbuddhimatāpohyo yāvadbuddhibalodayam
yadyasau na nivarteta nāparādho 'sti dehinaḥ
pradāya mṛtyave putrānmocaye kṛpaṇāmimām
sutā me yadi jāyeranmṛtyurvā na mriyeta cet
viparyayo vā kiṃ na syādgatirdhāturduratyayā
upasthito nivarteta nivṛttaḥ punarāpatet
agneryathā dāruviyogayogayoradṛṣṭato 'nyanna nimittamasti
evaṃ hi jantorapi durvibhāvyaḥ śarīrasaṃyogaviyogahetuḥ
evaṃ vimṛśya taṃ pāpaṃ yāvadātmanidarśanam
pūjayāmāsa vai śaurirbahumānapuraḥsaram
prasannavadanāmbhojo nṛśaṃsaṃ nirapatrapam
manasā dūyamānena vihasannidamabravīt
śrīvasudeva uvāca
na hyasyāste bhayaṃ saumya yadvai sāhāśarīravāk
putrānsamarpayiṣye 'syā yataste bhayamutthitam
śrīśuka uvāca
svasurvadhānnivavṛte kaṃsastadvākyasāravit
vasudevo 'pi taṃ prītaḥ praśasya prāviśadgṛham
atha kāla upāvṛtte devakī sarvadevatā
putrānprasuṣuve cāṣṭau kanyāṃ caivānuvatsaram
kīrtimantaṃ prathamajaṃ kaṃsāyānakadundubhiḥ
arpayāmāsa kṛcchreṇa so 'nṛtādativihvalaḥ
kiṃ duḥsahaṃ nu sādhūnāṃ viduṣāṃ kimapekṣitam
kimakāryaṃ kadaryāṇāṃ dustyajaṃ kiṃ dhṛtātmanām
dṛṣṭvā samatvaṃ tacchaureḥ satye caiva vyavasthitim
kaṃsastuṣṭamanā rājanprahasannidamabravīt
pratiyātu kumāro 'yaṃ na hyasmādasti me bhayam
aṣṭamādyuvayorgarbhānmṛtyurme vihitaḥ kila
tatheti sutamādāya yayāvānakadundubhiḥ
nābhyanandata tadvākyamasato 'vijitātmanaḥ
nandādyā ye vraje gopā yāścāmīṣāṃ ca yoṣitaḥ
vṛṣṇayo vasudevādyā devakyādyā yadustriyaḥ
sarve vai devatāprāyā ubhayorapi bhārata
jñātayo bandhusuhṛdo ye ca kaṃsamanuvratāḥ
etatkaṃsāya bhagavāñchaśaṃsābhyetya nāradaḥ
bhūmerbhārāyamāṇānāṃ daityānāṃ ca vadhodyamam
ṛṣervinirgame kaṃso yadūnmatvā surāniti
devakyā garbhasambhūtaṃ viṣṇuṃ ca svavadhaṃ prati
devakīṃ vasudevaṃ ca nigṛhya nigaḍairgṛhe
jātaṃ jātamahanputraṃ tayorajanaśaṅkayā
mātaraṃ pitaraṃ bhrātṝnsarvāṃśca suhṛdastathā
ghnanti hyasutṛpo lubdhā rājānaḥ prāyaśo bhuvi
ātmānamiha saṃjātaṃ jānanprāgviṣṇunā hatam
mahāsuraṃ kālanemiṃ yadubhiḥ sa vyarudhyata
ugrasenaṃ ca pitaraṃ yadubhojāndhakādhipam
svayaṃ nigṛhya bubhuje śūrasenānmahābalaḥ
śrīśuka uvāca
pralambabakacāṇūratṛṇāvartamahāśanaiḥ
muṣṭikāriṣṭadvividapūtanākeśīdhenukaiḥ
anyaiścāsurabhūpālairbāṇabhaumādibhiryutaḥ
yadūnāṃ kadanaṃ cakre balī māgadhasaṃśrayaḥ
te pīḍitā niviviśuḥ kurupañcālakekayān
śālvānvidarbhānniṣadhānvidehānkośalānapi
eke tamanurundhānā jñātayaḥ paryupāsate
hateṣu ṣaṭsu bāleṣu devakyā augraseninā
saptamo vaiṣṇavaṃ dhāma yamanantaṃ pracakṣate
garbho babhūva devakyā harṣaśokavivardhanaḥ
bhagavānapi viśvātmā viditvā kaṃsajaṃ bhayam
yadūnāṃ nijanāthānāṃ yogamāyāṃ samādiśat
gaccha devi vrajaṃ bhadre gopagobhiralaṃkṛtam
rohiṇī vasudevasya bhāryāste nandagokule
anyāśca kaṃsasaṃvignā vivareṣu vasanti hi
devakyā jaṭhare garbhaṃ śeṣākhyaṃ dhāma māmakam
tatsaṃnikṛṣya rohiṇyā udare saṃniveśaya
athāhamaṃśabhāgena devakyāḥ putratāṃ śubhe
prāpsyāmi tvaṃ yaśodāyāṃ nandapatnyāṃ bhaviṣyasi
arciṣyanti manuṣyāstvāṃ sarvakāmavareśvarīm
dhūpopahārabalibhiḥ sarvakāmavarapradām
nāmadheyāni kurvanti sthānāni ca narā bhuvi
durgeti bhadrakālīti vijayā vaiṣṇavīti ca
kumudā caṇḍikā kṛṣṇā mādhavī kanyaketi ca
māyā nārāyaṇīśānī śāradetyambiketi ca
garbhasaṃkarṣaṇāttaṃ vai prāhuḥ saṅkarṣaṇaṃ bhuvi
rāmeti lokaramaṇādbalabhadraṃ balocchrayāt
saṃdiṣṭaivaṃ bhagavatā tathetyomiti tadvacaḥ
pratigṛhya parikramya gāṃ gatā tattathākarot
garbhe praṇīte devakyā rohiṇīṃ yoganidrayā
aho visraṃsito garbha iti paurā vicukruśuḥ
bhagavānapi viśvātmā bhaktānāmabhayaṅkaraḥ
āviveśāṃśabhāgena mana ānakadundubheḥ
sa bibhratpauruṣaṃ dhāma bhrājamāno yathā raviḥ
durāsado 'tidurdharṣo bhūtānāṃ saṃbabhūva ha
tato jaganmaṅgalamacyutāṃśaṃ samāhitaṃ śūrasutena devī
dadhāra sarvātmakam ātmabhūtaṃ kāṣṭhā yathānandakaraṃ manastaḥ
sā devakī sarvajagannivāsanivāsabhūtā nitarāṃ na reje
bhojendragehe 'gniśikheva ruddhā sarasvatī jñānakhale yathā satī
tāṃ vīkṣya kaṃsaḥ prabhayājitāntarāṃ virocayantīṃ bhavanaṃ śucismitām
āhaiṣa me prāṇaharo harirguhāṃ dhruvaṃ śrito yanna pureyamīdṛśī
kimadya tasminkaraṇīyamāśu me yadarthatantro na vihanti vikramam
striyāḥ svasurgurumatyā vadho 'yaṃ yaśaḥ śriyaṃ hantyanukālamāyuḥ
sa eṣa jīvankhalu saṃpareto varteta yo 'tyantanṛśaṃsitena
dehe mṛte taṃ manujāḥ śapanti gantā tamo 'ndhaṃ tanumānino dhruvam
iti ghoratamādbhāvātsaṃnivṛttaḥ svayaṃ prabhuḥ
āste pratīkṣaṃstajjanma harervairānubandhakṛt
āsīnaḥ saṃviśaṃstiṣṭhanbhuñjānaḥ paryaṭanmahīm
cintayāno hṛṣīkeśamapaśyattanmayaṃ jagat
brahmā bhavaśca tatraitya munibhirnāradādibhiḥ
devaiḥ sānucaraiḥ sākaṃ gīrbhirvṛṣaṇam aiḍayan
satyavrataṃ satyaparaṃ trisatyaṃ satyasya yoniṃ nihitaṃ ca satye
satyasya satyamṛtasatyanetraṃ satyātmakaṃ tvāṃ śaraṇaṃ prapannāḥ
ekāyano 'sau dviphalastrimūlaścatūrasaḥ pañcavidhaḥ ṣaḍātmā
saptatvagaṣṭaviṭapo navākṣo daśacchadī dvikhago hyādivṛkṣaḥ
tvameka evāsya sataḥ prasūtistvaṃ sannidhānaṃ tvamanugrahaśca
tvanmāyayā saṃvṛtacetasastvāṃ paśyanti nānā na vipaścito ye
bibharṣi rūpāṇyavabodha ātmā kṣemāya lokasya carācarasya
sattvopapannāni sukhāvahāni satāmabhadrāṇi muhuḥ khalānām
tvayyambujākṣākhilasattvadhāmni samādhināveśitacetasaike
tvatpādapotena mahatkṛtena kurvanti govatsapadaṃ bhavābdhim
svayaṃ samuttīrya sudustaraṃ dyuman bhavārṇavaṃ bhīmamadabhrasauhṛdāḥ
bhavatpadāmbhoruhanāvamatra te nidhāya yātāḥ sadanugraho bhavān
ye 'nye 'ravindākṣa vimuktamāninastvayyastabhāvādaviśuddhabuddhayaḥ
āruhya kṛcchreṇa paraṃ padaṃ tataḥ patantyadho 'nādṛtayuṣmadaṅghrayaḥ
tathā na te mādhava tāvakāḥ kvacidbhraśyanti mārgāttvayi baddhasauhṛdāḥ
tvayābhiguptā vicaranti nirbhayā vināyakānīkapamūrdhasu prabho
sattvaṃ viśuddhaṃ śrayate bhavān sthitau śarīriṇāṃ śreyaupāyanaṃ vapuḥ
vedakriyāyogatapaḥsamādhibhistavārhaṇaṃ yena janaḥ samīhate
sattvaṃ na ceddhātaridaṃ nijaṃ bhavedvijñānamajñānabhidāpamārjanam
guṇaprakāśairanumīyate bhavānprakāśate yasya ca yena vā guṇaḥ
na nāmarūpe guṇajanmakarmabhir nirūpitavye tava tasya sākṣiṇaḥ
manovacobhyāmanumeyavartmano deva kriyāyāṃ pratiyantyathāpi hi
śṛṇvangṛṇansaṃsmarayaṃśca cintayan nāmāni rūpāṇi ca maṅgalāni te
kriyāsu yastvaccaraṇāravindayorāviṣṭacetā na bhavāya kalpate
diṣṭyā hare 'syā bhavataḥ pado bhuvo bhāro 'panītastava janmaneśituḥ
diṣṭyāṅkitāṃ tvatpadakaiḥ suśobhanairdrakṣyāma gāṃ dyāṃ ca tavānukampitām
na te 'bhavasyeśa bhavasya kāraṇaṃ vinā vinodaṃ bata tarkayāmahe
bhavo nirodhaḥ sthitirapyavidyayā kṛtā yatastvayyabhayāśrayātmani
matsyāśvakacchapanṛsiṃhavarāhahaṃsarājanyavipravibudheṣu kṛtāvatāraḥ
tvaṃ pāsi nastribhuvanaṃ ca yathādhuneśa bhāraṃ bhuvo hara yadūttama vandanaṃ te
diṣṭyāmba te kukṣigataḥ paraḥ pumān aṃśena sākṣādbhagavānbhavāya naḥ
mābhūdbhayaṃ bhojapatermumūrṣorgoptā yadūnāṃ bhavitā tavātmajaḥ
śrīśuka uvāca
ityabhiṣṭūya puruṣaṃ yadrūpamanidaṃ yathā
brahmeśānau purodhāya devāḥ pratiyayurdivam
śrīśuka uvāca
atha sarvaguṇopetaḥ kālaḥ paramaśobhanaḥ
yarhyevājanajanmarkṣaṃ śāntarkṣagrahatārakam
diśaḥ prasedurgaganaṃ nirmaloḍugaṇodayam
mahī maṅgalabhūyiṣṭhapuragrāmavrajākarā
nadyaḥ prasannasalilā hradā jalaruhaśriyaḥ
dvijālikulasannādastavakā vanarājayaḥ
vavau vāyuḥ sukhasparśaḥ puṇyagandhavahaḥ śuciḥ
agnayaśca dvijātīnāṃ śāntāstatra samindhata
manāṃsyāsanprasannāni sādhūnāmasuradruhām
jāyamāne 'jane tasminnedurdundubhayaḥ samam
jaguḥ kinnaragandharvās tuṣṭuvuḥ siddhacāraṇāḥ
vidyādharyaśca nanṛturapsarobhiḥ samaṃ mudā
mumucurmunayo devāḥ sumanāṃsi mudānvitāḥ
mandaṃ mandaṃ jaladharā jagarjuranusāgaram
niśīthe tamaudbhūte jāyamāne janārdane
devakyāṃ devarūpiṇyāṃ viṣṇuḥ sarvaguhāśayaḥ
āvirāsīdyathā prācyāṃ diśīnduriva puṣkalaḥ
tamadbhutaṃ bālakamambujekṣaṇaṃ caturbhujaṃ śaṅkhagadādyudāyudham
śrīvatsalakṣmaṃ galaśobhikaustubhaṃ pītāmbaraṃ sāndrapayodasaubhagam
mahārhavaidūryakirīṭakuṇḍalatviṣā pariṣvaktasahasrakuntalam
uddāmakāñcyaṅgadakaṅkaṇādibhirvirocamānaṃ vasudeva aikṣata
sa vismayotphullavilocano hariṃ sutaṃ vilokyānakadundubhistadā
kṛṣṇāvatārotsavasambhramo 'spṛśanmudā dvijebhyo 'yutamāpluto gavām
athainamastaudavadhārya pūruṣaṃ paraṃ natāṅgaḥ kṛtadhīḥ kṛtāñjaliḥ
svarociṣā bhārata sūtikāgṛhaṃ virocayantaṃ gatabhīḥ prabhāvavit
śrīvasudeva uvāca
vidito 'si bhavānsākṣātpuruṣaḥ prakṛteḥ paraḥ
kevalānubhavānandasvarūpaḥ sarvabuddhidṛk
sa eva svaprakṛtyedaṃ sṛṣṭvāgre triguṇātmakam
tadanu tvaṃ hyapraviṣṭaḥ praviṣṭa iva bhāvyase
yatheme 'vikṛtā bhāvāstathā te vikṛtaiḥ saha
nānāvīryāḥ pṛthagbhūtā virājaṃ janayanti hi
saṃnipatya samutpādya dṛśyante 'nugatā iva
prāgeva vidyamānatvānna teṣāmiha sambhavaḥ
evaṃ bhavānbuddhyanumeyalakṣaṇairgrāhyairguṇaiḥ sannapi tadguṇāgrahaḥ
anāvṛtatvādbahirantaraṃ na te sarvasya sarvātmana ātmavastunaḥ
ya ātmano dṛśyaguṇeṣu sanniti vyavasyate svavyatirekato 'budhaḥ
vinānuvādaṃ na ca tanmanīṣitaṃ samyagyatastyaktam upādadat pumān
tvatto 'sya janmasthitisaṃyamānvibho vadantyanīhādaguṇādavikriyāt
tvayīśvare brahmaṇi no virudhyate tvadāśrayatvādupacaryate guṇaiḥ
sa tvaṃ trilokasthitaye svamāyayā bibharṣi śuklaṃ khalu varṇamātmanaḥ
sargāya raktaṃ rajasopabṛṃhitaṃ kṛṣṇaṃ ca varṇaṃ tamasā janātyaye
tvamasya lokasya vibho rirakṣiṣurgṛhe 'vatīrṇo 'si mamākhileśvara
rājanyasaṃjñāsurakoṭiyūthapair nirvyūhyamānā nihaniṣyase camūḥ
ayaṃ tvasabhyastava janma nau gṛhe śrutvāgrajāṃste nyavadhītsureśvara
sa te 'vatāraṃ puruṣaiḥ samarpitaṃ śrutvādhunaivābhisaratyudāyudhaḥ
śrīśuka uvāca
athainamātmajaṃ vīkṣya mahāpuruṣalakṣaṇam
devakī tamupādhāvatkaṃsādbhītā suvismitā
śrīdevakyuvāca
rūpaṃ yattatprāhuravyaktamādyaṃ brahma jyotirnirguṇaṃ nirvikāram
sattāmātraṃ nirviśeṣaṃ nirīhaṃ sa tvaṃ sākṣādviṣṇuradhyātmadīpaḥ
naṣṭe loke dviparārdhāvasāne mahābhūteṣvādibhūtaṃ gateṣu
vyakte 'vyaktaṃ kālavegena yāte bhavānekaḥ śiṣyate 'śeṣasaṃjñaḥ
yo 'yaṃ kālastasya te 'vyaktabandho ceṣṭāmāhuśceṣṭate yena viśvam
nimeṣādirvatsarānto mahīyāṃstaṃ tveśānaṃ kṣemadhāma prapadye
martyo mṛtyuvyālabhītaḥ palāyanlokānsarvānnirbhayaṃ nādhyagacchat
tvatpādābjaṃ prāpya yadṛcchayādya susthaḥ śete mṛtyurasmādapaiti
sa tvaṃ ghorādugrasenātmajānnastrāhi trastān bhṛtyavitrāsahāsi
rūpaṃ cedaṃ pauruṣaṃ dhyānadhiṣṇyaṃ mā pratyakṣaṃ māṃsadṛśāṃ kṛṣīṣṭhāḥ
janma te mayyasau pāpo mā vidyānmadhusūdana
samudvije bhavaddhetoḥ kaṃsādahamadhīradhīḥ
upasaṃhara viśvātmannado rūpamalaukikam
śaṅkhacakragadāpadmaśriyā juṣṭaṃ caturbhujam
viśvaṃ yadetatsvatanau niśānte yathāvakāśaṃ puruṣaḥ paro bhavān
bibharti so 'yaṃ mama garbhago 'bhūdaho nṛlokasya viḍambanaṃ hi tat
śrībhagavānuvāca
tvameva pūrvasarge 'bhūḥ pṛśniḥ svāyambhuve sati
tadāyaṃ sutapā nāma prajāpatirakalmaṣaḥ
yuvāṃ vai brahmaṇādiṣṭau prajāsarge yadā tataḥ
saṃniyamyendriyagrāmaṃ tepāthe paramaṃ tapaḥ
varṣavātātapahimagharmakālaguṇānanu
sahamānau śvāsarodhavinirdhūtamanomalau
śīrṇaparṇānilāhārāvupaśāntena cetasā
mattaḥ kāmānabhīpsantau madārādhanamīhatuḥ
evaṃ vāṃ tapyatostīvraṃ tapaḥ paramaduṣkaram
divyavarṣasahasrāṇi dvādaśeyurmadātmanoḥ
tadā vāṃ parituṣṭo 'hamamunā vapuṣānaghe
tapasā śraddhayā nityaṃ bhaktyā ca hṛdi bhāvitaḥ
prādurāsaṃ varadarāḍ yuvayoḥ kāmaditsayā
vriyatāṃ vara ityukte mādṛśo vāṃ vṛtaḥ sutaḥ
ajuṣṭagrāmyaviṣayāvanapatyau ca dampatī
na vavrāthe 'pavargaṃ me mohitau devamāyayā
gate mayi yuvāṃ labdhvā varaṃ matsadṛśaṃ sutam
grāmyānbhogān abhuñjāthāṃ yuvāṃ prāptamanorathau
adṛṣṭvānyatamaṃ loke śīlaudāryaguṇaiḥ samam
ahaṃ suto vāmabhavaṃ pṛśnigarbha iti śrutaḥ
tayorvāṃ punarevāhamadityāmāsa kaśyapāt
upendra iti vikhyāto vāmanatvācca vāmanaḥ
tṛtīye 'sminbhave 'haṃ vai tenaiva vapuṣātha vām
jāto bhūyastayoreva satyaṃ me vyāhṛtaṃ sati
etadvāṃ darśitaṃ rūpaṃ prāgjanmasmaraṇāya me
nānyathā madbhavaṃ jñānaṃ martyaliṅgena jāyate
yuvāṃ māṃ putrabhāvena brahmabhāvena cāsakṛt
cintayantau kṛtasnehau yāsyethe madgatiṃ parām
śrīśuka uvāca
ityuktvāsīddharistūṣṇīṃ bhagavānātmamāyayā
pitroḥ sampaśyatoḥ sadyo babhūva prākṛtaḥ śiśuḥ
tataśca śaurirbhagavatpracoditaḥ sutaṃ samādāya sa sūtikāgṛhāt
yadā bahirgantumiyeṣa tarhyajā yā yogamāyājani nandajāyayā
tayā hṛtapratyayasarvavṛttiṣu dvāḥstheṣu paureṣvapi śāyiteṣvatha
dvāraśca sarvāḥ pihitā duratyayā bṛhatkapāṭāyasakīlaśṛṅkhalaiḥ
tāḥ kṛṣṇavāhe vasudeva āgate svayaṃ vyavaryanta yathā tamo raveḥ
vavarṣa parjanya upāṃśugarjitaḥ śeṣo 'nvagādvāri nivārayanphaṇaiḥ
maghoni varṣatyasakṛdyamānujā gambhīratoyaughajavormiphenilā
bhayānakāvartaśatākulā nadī mārgaṃ dadau sindhuriva śriyaḥ pateḥ
nandavrajaṃ śaurirupetya tatra tān gopānprasuptānupalabhya nidrayā
sutaṃ yaśodāśayane nidhāya tatsutāmupādāya punargṛhānagāt
devakyāḥ śayane nyasya vasudevo 'tha dārikām
pratimucya padorlohamāste pūrvavadāvṛtaḥ
yaśodā nandapatnī ca jātaṃ paramabudhyata
na talliṅgaṃ pariśrāntā nidrayāpagatasmṛtiḥ
śrīśuka uvāca
bahirantaḥpuradvāraḥ sarvāḥ pūrvavadāvṛtāḥ
tato bāladhvaniṃ śrutvā gṛhapālāḥ samutthitāḥ
te tu tūrṇamupavrajya devakyā garbhajanma tat
ācakhyurbhojarājāya yadudvignaḥ pratīkṣate
sa talpāttūrṇamutthāya kālo 'yamiti vihvalaḥ
sūtīgṛhamagāttūrṇaṃ praskhalanmuktamūrdhajaḥ
tamāha bhrātaraṃ devī kṛpaṇā karuṇaṃ satī
snuṣeyaṃ tava kalyāṇa striyaṃ mā hantumarhasi
bahavo hiṃsitā bhrātaḥ śiśavaḥ pāvakopamāḥ
tvayā daivanisṛṣṭena putrikaikā pradīyatām
nanvahaṃ te hyavarajā dīnā hatasutā prabho
dātumarhasi mandāyā aṅgemāṃ caramāṃ prajām
śrīśuka uvāca
upaguhyātmajāmevaṃ rudatyā dīnadīnavat
yācitastāṃ vinirbhartsya hastād ācicchide khalaḥ
tāṃ gṛhītvā caraṇayorjātamātrāṃ svasuḥ sutām
apothayacchilāpṛṣṭhe svārthonmūlitasauhṛdaḥ
sā taddhastātsamutpatya sadyo devyambaraṃ gatā
adṛśyatānujā viṣṇoḥ sāyudhāṣṭamahābhujā
divyasragambarāleparatnābharaṇabhūṣitā
dhanuḥśūleṣucarmāsiśaṅkhacakragadādharā
siddhacāraṇagandharvairapsaraḥkinnaroragaiḥ
upāhṛtorubalibhiḥ stūyamānedamabravīt
kiṃ mayā hatayā manda jātaḥ khalu tavāntakṛt
yatra kva vā pūrvaśatrurmā hiṃsīḥ kṛpaṇānvṛthā
iti prabhāṣya taṃ devī māyā bhagavatī bhuvi
bahunāmaniketeṣu bahunāmā babhūva ha
tayābhihitamākarṇya kaṃsaḥ paramavismitaḥ
devakīṃ vasudevaṃ ca vimucya praśrito 'bravīt
aho bhaginyaho bhāma mayā vāṃ bata pāpmanā
puruṣāda ivāpatyaṃ bahavo hiṃsitāḥ sutāḥ
sa tvahaṃ tyaktakāruṇyastyaktajñātisuhṛtkhalaḥ
kānlokānvai gamiṣyāmi brahmaheva mṛtaḥ śvasan
daivamapyanṛtaṃ vakti na martyā eva kevalam
yadviśrambhādahaṃ pāpaḥ svasurnihatavāñchiśūn
mā śocataṃ mahābhāgāvātmajānsvakṛtaṃ bhujaḥ
jāntavo na sadaikatra daivādhīnāstadāsate
bhuvi bhaumāni bhūtāni yathā yāntyapayānti ca
nāyamātmā tathaiteṣu viparyeti yathaiva bhūḥ
yathānevaṃvido bhedo yata ātmaviparyayaḥ
dehayogaviyogau ca saṃsṛtirna nivartate
tasmādbhadre svatanayānmayā vyāpāditānapi
mānuśoca yataḥ sarvaḥ svakṛtaṃ vindate 'vaśaḥ
yāvaddhato 'smi hantāsmītyātmānaṃ manyate 'svadṛk
tāvattadabhimānyajño bādhyabādhakatāmiyāt
kṣamadhvaṃ mama daurātmyaṃ sādhavo dīnavatsalāḥ
ityuktvāśrumukhaḥ pādau śyālaḥ svasrorathāgrahīt
mocayāmāsa nigaḍādviśrabdhaḥ kanyakāgirā
devakīṃ vasudevaṃ ca darśayannātmasauhṛdam
bhrātuḥ samanutaptasya kṣāntaroṣā ca devakī
vyasṛjadvasudevaśca prahasya tamuvāca ha
evametanmahābhāga yathā vadasi dehinām
ajñānaprabhavāhaṃdhīḥ svapareti bhidā yataḥ
śokaharṣabhayadveṣalobhamohamadānvitāḥ
mitho ghnantaṃ na paśyanti bhāvairbhāvaṃ pṛthagdṛśaḥ
śrīśuka uvāca
kaṃsa evaṃ prasannābhyāṃ viśuddhaṃ pratibhāṣitaḥ
devakīvasudevābhyāmanujñāto 'viśadgṛham
tasyāṃ rātryāṃ vyatītāyāṃ kaṃsa āhūya mantriṇaḥ
tebhya ācaṣṭa tatsarvaṃ yaduktaṃ yoganidrayā
ākarṇya bharturgaditaṃ tamūcurdevaśatravaḥ
devānprati kṛtāmarṣā daiteyā nātikovidāḥ
evaṃ cettarhi bhojendra puragrāmavrajādiṣu
anirdaśānnirdaśāṃśca haniṣyāmo 'dya vai śiśūn
kimudyamaiḥ kariṣyanti devāḥ samarabhīravaḥ
nityamudvignamanaso jyāghoṣairdhanuṣastava
asyataste śaravrātairhanyamānāḥ samantataḥ
jijīviṣava utsṛjya palāyanaparā yayuḥ
kecitprāñjalayo dīnā nyastaśastrā divaukasaḥ
muktakacchaśikhāḥ kecidbhītāḥ sma iti vādinaḥ
na tvaṃ vismṛtaśastrāstrānvirathānbhayasaṃvṛtān
haṃsyanyāsaktavimukhānbhagnacāpānayudhyataḥ
kiṃ kṣemaśūrairvibudhair asaṃyugavikatthanaiḥ
rahojuṣā kiṃ hariṇā śambhunā vā vanaukasā
kimindreṇālpavīryeṇa brahmaṇā vā tapasyatā
tathāpi devāḥ sāpatnyānnopekṣyā iti manmahe
tatastanmūlakhanane niyuṅkṣvāsmānanuvratān
yathāmayo 'ṅge samupekṣito nṛbhirna śakyate rūḍhapadaścikitsitum
yathendriyagrāma upekṣitastathā ripurmahānbaddhabalo na cālyate
mūlaṃ hi viṣṇurdevānāṃ yatra dharmaḥ sanātanaḥ
tasya ca brahmagoviprāstapo yajñāḥ sadakṣiṇāḥ
tasmātsarvātmanā rājanbrāhmaṇānbrahmavādinaḥ
tapasvino yajñaśīlāngāśca hanmo havirdughāḥ
viprā gāvaśca vedāśca tapaḥ satyaṃ damaḥ śamaḥ
śraddhā dayā titikṣā ca kratavaśca harestanūḥ
sa hi sarvasurādhyakṣo hyasuradviḍ guhāśayaḥ
tanmūlā devatāḥ sarvāḥ seśvarāḥ sacaturmukhāḥ
ayaṃ vai tadvadhopāyo yadṛṣīṇāṃ vihiṃsanam
śrīśuka uvāca
evaṃ durmantribhiḥ kaṃsaḥ saha saṃmantrya durmatiḥ
brahmahiṃsāṃ hitaṃ mene kālapāśāvṛto 'suraḥ
saṃdiśya sādhulokasya kadane kadanapriyān
kāmarūpadharāndikṣu dānavāngṛhamāviśat
te vai rajaḥprakṛtayastamasā mūḍhacetasaḥ
satāṃ vidveṣamācerur ārād āgatamṛtyavaḥ
āyuḥ śriyaṃ yaśo dharmaṃ lokānāśiṣa eva ca
hanti śreyāṃsi sarvāṇi puṃso mahadatikramaḥ
śrīśuka uvāca
nandastvātmaja utpanne jātāhlādo mahāmanāḥ
āhūya viprānvedajñānsnātaḥ śuciralaṃkṛtaḥ
vācayitvā svastyayanaṃ jātakarmātmajasya vai
kārayāmāsa vidhivatpitṛdevārcanaṃ tathā
dhenūnāṃ niyute prādādviprebhyaḥ samalaṃkṛte
tilādrīnsapta ratnaughaśātakaumbhāmbarāvṛtān
kālena snānaśaucābhyāṃ saṃskāraistapasejyayā
śudhyanti dānaiḥ saṃtuṣṭyā dravyāṇyātmātmavidyayā
saumaṅgalyagiro viprāḥ sūtamāgadhavandinaḥ
gāyakāśca jagurnedurbheryo dundubhayo muhuḥ
vrajaḥ saṃmṛṣṭasaṃsiktadvārājiragṛhāntaraḥ
citradhvajapatākāsrak cailapallavatoraṇaiḥ
gāvo vṛṣā vatsatarā haridrātailarūṣitāḥ
vicitradhātubarhasragvastrakāñcanamālinaḥ
mahārhavastrābharaṇakañcukoṣṇīṣabhūṣitāḥ
gopāḥ samāyayū rājannānopāyanapāṇayaḥ
gopyaścākarṇya muditā yaśodāyāḥ sutodbhavam
ātmānaṃ bhūṣayāṃcakrurvastrākalpāñjanādibhiḥ
navakuṅkumakiñjalkamukhapaṅkajabhūtayaḥ
balibhistvaritaṃ jagmuḥ pṛthuśroṇyaścalatkucāḥ
gopyaḥ sumṛṣṭamaṇikuṇḍalaniṣkakaṇṭhyaś citrāmbarāḥ pathi śikhācyutamālyavarṣāḥ
nandālayaṃ savalayā vrajatīrvirejur vyālolakuṇḍalapayodharahāraśobhāḥ
tā āśiṣaḥ prayuñjānāściraṃ pāhīti bālake
haridrācūrṇatailādbhiḥ siñcantyo 'janamujjaguḥ
avādyanta vicitrāṇi vāditrāṇi mahotsave
kṛṣṇe viśveśvare 'nante nandasya vrajamāgate
gopāḥ parasparaṃ hṛṣṭā dadhikṣīraghṛtāmbubhiḥ
āsiñcanto vilimpanto navanītaiśca cikṣipuḥ
nando mahāmanāstebhyo vāso 'laṃkāragodhanam
sūtamāgadhavandibhyo ye 'nye vidyopajīvinaḥ
taistaiḥ kāmairadīnātmā yathocitamapūjayat
viṣṇorārādhanārthāya svaputrasyodayāya ca
rohiṇī ca mahābhāgā nandagopābhinanditā
vyacaraddivyavāsasrakkaṇṭhābharaṇabhūṣitā
tata ārabhya nandasya vrajaḥ sarvasamṛddhimān
harernivāsātmaguṇai ramākrīḍamabhūnnṛpa
gopāngokularakṣāyāṃ nirūpya mathurāṃ gataḥ
nandaḥ kaṃsasya vārṣikyaṃ karaṃ dātuṃ kurūdvaha
vasudeva upaśrutya bhrātaraṃ nandamāgatam
jñātvā dattakaraṃ rājñe yayau tadavamocanam
śrīśuka uvāca
kṛtvā daityavadhaṃ kṛṣṇaḥ sarāmo yadubhir vṛtaḥ
bhuvo 'vatārayad bhāraṃ javiṣṭhaṃ janayan kalim
ye kopitāḥ subahu pāṇḍusutāḥ sapatnair durdyūtahelanakacagrahaṇādibhis tān
kṛtvā nimittam itaretarataḥ sametān hatvā nṛpān niraharat kṣitibhāram īśaḥ
bhūbhārarājapṛtanā yadubhir nirasya guptaiḥ svabāhubhir acintayad aprameyaḥ
manye 'vaner nanu gato 'py agataṃ hi bhāraṃ yad yādavaṃ kulam aho aviṣahyam āste
naivānyataḥ paribhavo 'sya bhavet kathaṃcin matsaṃśrayasya vibhavonnahanasya nityam
antaḥ kaliṃ yadukulasya vidhāya veṇustambasya vahnim iva śāntim upaimi dhāma
evaṃ vyavasito rājan satyasaṃkalpa īśvaraḥ
śāpavyājena viprāṇāṃ saṃjahre svakulaṃ vibhuḥ
svamūrtyā lokalāvaṇyanirmuktyā locanaṃ nṛṇām
gīrbhis tāḥ smaratāṃ cittaṃ padais tān īkṣatāṃ kriyāḥ
ācchidya kīrtiṃ suślokāṃ vitatya hy añjasā nu kau
tamo 'nayā tariṣyantīty agāt svaṃ padam īśvaraḥ
śrīrājovāca
brahmaṇyānāṃ vadānyānāṃ nityaṃ vṛddhopasevinām
vipraśāpaḥ katham abhūd vṛṣṇīnāṃ kṛṣṇacetasām
yannimittaḥ sa vai śāpo yādṛśo dvijasattama
katham ekātmanāṃ bheda etat sarvaṃ vadasva me
śrībādarāyaṇir uvāca
bibhrad vapuḥ sakalasundarasaṃniveśaṃ karmācaran bhuvi sumaṅgalam āptakāmaḥ
āsthāya dhāma ramamāṇa udārakīrtiḥ saṃhartum aicchata kulaṃ sthitakṛtyaśeṣaḥ
karmāni puṇyanivahāni sumaṅgalāni gāyajjagatkalimalāpaharāṇi kṛtvā
kālātmanā nivasatā yadudevagehe piṇḍārakaṃ samagaman munayo nisṛṣṭāḥ
viśvāmitro 'sitaḥ kaṇvo durvāsā bhṛgur aṅgirāḥ
kaśyapo vāmadevo 'trir vasiṣṭho nāradādayaḥ
krīḍantas tān upavrajya kumārā yadunandanāḥ
upasaṃgṛhya papracchur avinītā vinītavat
te veṣayitvā strīveṣaiḥ sāmbaṃ jāmbavatīsutam
eṣā pṛcchati vo viprā antarvatny asitekṣaṇā
praṣṭuṃ vilajjatī sākṣāt prabrūtāmoghadarśanāḥ
prasoṣyantī putrakāmā kiṃ svit saṃjanayiṣyati
evaṃ pralabdhā munayas tān ūcuḥ kupitā nṛpa
janayiṣyati vo mandā musalaṃ kulanāśanam
tac chrutvā te 'tisaṃtrastā vimucya sahasodaram
sāmbasya dadṛśus tasmin musalaṃ khalv ayasmayam
kiṃ kṛtaṃ mandabhāgyair naḥ kiṃ vadiṣyanti no janāḥ
iti vihvalitā gehān ādāya musalaṃ yayuḥ
tac copanīya sadasi parimlānamukhaśriyaḥ
rājña āvedayāṃcakruḥ sarvayādavasaṃnidhau
śrutvāmoghaṃ vipraśāpaṃ dṛṣṭvā ca musalaṃ nṛpa
vismitā bhayasaṃtrastā babhūvur dvārakaukasaḥ
tac cūrṇayitvā musalaṃ yadurājaḥ sa āhukaḥ
samudrasalile prāsyal lohaṃ cāsyāvaśeṣitam
kaścin matsyo 'grasīl lohaṃ cūrṇāni taralais tataḥ
uhyamānāni velāyāṃ lagnāny āsan kilairakāḥ
matsyo gṛhīto matsyaghnair jālenānyaiḥ sahārṇave
tasyodaragataṃ lohaṃ sa śalye lubdhako 'karot
bhagavān jñātasarvārtha īśvaro 'pi tadanyathā
kartuṃ naicchad vipraśāpaṃ kālarūpy anvamodata
śrīśuka uvāca
govindabhujaguptāyāṃ dvāravatyāṃ kurūdvaha
avātsīn nārado 'bhīkṣṇaṃ kṛṣṇopāsanalālasaḥ
ko nu rājann indriyavān mukundacaraṇāmbujam
na bhajet sarvatomṛtyur upāsyam amarottamaiḥ
tam ekadā tu devarṣiṃ vasudevo gṛhāgatam
arcitaṃ sukham āsīnam abhivādyedam abravīt
śrīvasudeva uvāca
bhagavan bhavato yātrā svastaye sarvadehinām
kṛpaṇānāṃ yathā pitror uttamaślokavartmanām
bhūtānāṃ devacaritaṃ duḥkhāya ca sukhāya ca
sukhāyaiva hi sādhūnāṃ tvādṛśām acyutātmanām
bhajanti ye yathā devān devā api tathaiva tān
chāyeva karmasacivāḥ sādhavo dīnavatsalāḥ
brahmaṃs tathāpi pṛcchāmo dharmān bhāgavatāṃs tava
yān śrutvā śraddhayā martyo mucyate sarvato bhayāt
ahaṃ kila purānantaṃ prajārtho bhuvi muktidam
apūjayaṃ na mokṣāya mohito devamāyayā
yathā vicitravyasanād bhavadbhir viśvatobhayāt
mucyema hy añjasaivāddhā tathā naḥ śādhi suvrata
śrīśuka uvāca
rājann evaṃ kṛtapraśno vasudevena dhīmatā
prītas tam āha devarṣir hareḥ saṃsmārito guṇaiḥ
śrīnārada uvāca
samyag etad vyavasitaṃ bhavatā sātvatarṣabha
yat pṛcchase bhāgavatān dharmāṃs tvaṃ viśvabhāvanān
śruto 'nupaṭhito dhyāta ādṛto vānumoditaḥ
sadyaḥ punāti saddharmo devaviśvadruho 'pi hi
tvayā paramakalyāṇaḥ puṇyaśravaṇakīrtanaḥ
smārito bhagavān adya devo nārāyaṇo mama
atrāpy udāharantīmam itihāsaṃ purātanam
ārṣabhāṇāṃ ca saṃvādaṃ videhasya mahātmanaḥ
priyavrato nāma suto manoḥ svāyambhuvasya yaḥ
tasyāgnīdhras tato nābhir ṛṣabhas tatsutaḥ smṛtaḥ
tam āhur vāsudevāṃśaṃ mokṣadharmavivakṣayā
avatīrṇaṃ sutaśataṃ tasyāsīd brahmapāragam
teṣāṃ vai bharato jyeṣṭho nārāyaṇaparāyaṇaḥ
vikhyātaṃ varṣam etad yan nāmnā bhāratam adbhutam
sa bhuktabhogāṃ tyaktvemāṃ nirgatas tapasā harim
upāsīnas tatpadavīṃ lebhe vai janṛnabhis tribhiḥ
teṣāṃ nava navadvīpapatayo 'sya samantataḥ
karmatantrapraṇetāra ekāśītir dvijātayaḥ
navābhavan mahābhāgā munayo hy arthaśaṃsinaḥ
śramaṇā vātaraśanā ātmavidyāviśāradāḥ
kavir havir antarīkṣaḥ prabuddhaḥ pippalāyanaḥ
āvirhotro 'tha drumilaś camasaḥ karabhājanaḥ
ta ete bhagavadrūpaṃ viśvaṃ sadasadātmakam
ātmano 'vyatirekeṇa paśyanto vyacaran mahīm
avyāhateṣṭagatayaḥ surasiddhasādhyagandharvayakṣanarakiṃnaranāgalokān
muktāś caranti municāraṇabhūtanāthavidyādharadvijagavāṃ bhuvanāni kāmam
ta ekadā nimeḥ sattram upajagmur yadṛcchayā
vitāyamānam ṛṣibhir ajanābher mahātmanaḥ
tān dṛṣṭvā sūryasaṃkāśān mahābhāgavatān nṛpa
yajamāno 'gnayo viprāḥ sarva evopatasthire
videhas tān abhipretya nārāyaṇaparāyaṇān
prītaḥ saṃpūjayāṃcakre āsanasthān yathārhataḥ
tān rocamānān svarucā brahmaputropamān nava
papraccha paramaprītaḥ praśrayāvanato nṛpaḥ
śrīvideha uvāca
manye bhagavataḥ sākṣāt pārṣadān vo madhudviṣaḥ
viṣṇor bhūtāni lokānāṃ pāvanāya caranti hi
durlabho mānuṣo deho dehināṃ kṣaṇabhaṅguraḥ
tatrāpi durlabhaṃ manye vaikuṇṭhapriyadarśanam
ata ātyantikaṃ kṣemaṃ pṛcchāmo bhavato 'naghāḥ
saṃsāre 'smin kṣaṇārdho 'pi satsaṅgaḥ śevadhir nṛṇām
dharmān bhāgavatān brūta yadi naḥ śrutaye kṣamam
yaiḥ prasannaḥ prapannāya dāsyaty ātmānam apy ajaḥ
śrīnārada uvāca
evaṃ te niminā pṛṣṭā vasudeva mahattamāḥ
pratipūjyābruvan prītyā sasadasyartvijaṃ nṛpam
śrīkavir uvāca
manye 'kutaścidbhayam acyutasya pādāmbujopāsanam atra nityam
udvignabuddher asadātmabhāvād viśvātmanā yatra nivartate bhīḥ
ye vai bhagavatā proktā upāyā hy ātmalabdhaye
añjaḥ puṃsām aviduṣāṃ viddhi bhāgavatān hi tān
yān āsthāya naro rājan na pramādyeta karhicit
dhāvan nimīlya vā netre na skhalen na pated iha
kāyena vācā manasendriyair vā buddhyātmanā vānusṛtasvabhāvāt
karoti yad yat sakalaṃ parasmai nārāyaṇāyeti samarpayet tat
bhayaṃ dvitīyābhiniveśataḥ syād īśād apetasya viparyayo 'smṛtiḥ
tanmāyayāto budha ābhajet taṃ bhaktyaikayeśaṃ gurudevatātmā
avidyamāno 'py avabhāti hi dvayo dhyātur dhiyā svapnamanorathau yathā
tat karmasaṃkalpavikalpakaṃ mano budho nirundhyād abhayaṃ tataḥ syāt
śṛṇvan subhadrāṇi rathāṅgapāṇer janmāni karmāṇi ca yāni loke
gītāni nāmāni tadarthakāni gāyan vilajjo vicared asaṅgaḥ
evaṃvrataḥ svapriyanāmakīrtyā jātānurāgo drutacitta uccaiḥ
hasaty atho roditi rauti gāyaty unmādavan nṛtyati lokabāhyaḥ
khaṃ vāyum agniṃ salilaṃ mahīṃ ca jyotīṃṣi sattvāni diśo drumādīn
saritsamudrāṃś ca hareḥ śarīraṃ yat kiṃ ca bhūtaṃ praṇamed ananyaḥ
bhaktiḥ pareśānubhavo viraktir anyatra caiṣa trika ekakālaḥ
prapadyamānasya yathāśnataḥ syus tuṣṭiḥ puṣṭiḥ kṣudapāyo 'nughāsam
ity acyutāṅghriṃ bhajato 'nuvṛttyā bhaktir viraktir bhagavatprabodhaḥ
bhavanti vai bhāgavatasya rājaṃs tataḥ parāṃ śāntim upaiti sākṣāt
śrīrājovāca
atha bhāgavataṃ brūta yaddharmo yādṛśo nṛṇām
yathācarati yad brūte yair liṅgair bhagavatpriyaḥ
śrīhavir uvāca
sarvabhūteṣu yaḥ paśyed bhagavadbhāvam ātmanaḥ
bhūtāni bhagavaty ātmany eṣa bhāgavatottamaḥ
īśvare tadadhīneṣu bāliśeṣu dviṣatsu ca
premamaitrīkṛpopekṣā yaḥ karoti sa madhyamaḥ
arcāyām eva haraye pūjāṃ yaḥ śraddhayehate
na tadbhakteṣu cānyeṣu sa bhaktaḥ prākṛtaḥ smṛtaḥ
gṛhītvāpīndriyair arthān yo na dveṣṭi na hṛṣyati
viṣṇor māyām idaṃ paśyan sa vai bhāgavatottamaḥ
dehendriyaprāṇamanodhiyāṃ yo janmāpyayakṣudbhayatarṣakṛcchraiḥ
saṃsāradharmair avimuhyamānaḥ smṛtyā harer bhāgavatapradhānaḥ
na kāmakarmabījānāṃ yasya cetasi sambhavaḥ
vāsudevaikanilayaḥ sa vai bhāgavatottamaḥ
na yasya janmakarmabhyāṃ na varṇāśramajātibhiḥ
sajjate 'sminn ahambhāvo dehe vai sa hareḥ priyaḥ
na yasya svaḥ para iti vitteṣv ātmani vā bhidā
sarvabhūtasamaḥ śāntaḥ sa vai bhāgavatottamaḥ
tribhuvanavibhavahetave 'py akuṇṭhasmṛtir ajitātmasurādibhir vimṛgyāt
na calati bhagavatpadāravindāl lavanimiṣārdham api yaḥ sa vaiṣṇavāgryaḥ
bhagavata uruvikramāṅghriśākhānakhamaṇicandrikayā nirastatāpe
hṛdi katham upasīdatāṃ punaḥ sa prabhavati candra ivodite 'rkatāpaḥ
visṛjati hṛdayaṃ na yasya sākṣāddharir avaśābhihito 'py aghaughanāśaḥ
praṇayaraśanayā dhṛtāṅghripadmaḥ sa bhavati bhāgavatapradhāna uktaḥ
śrīrājovāca
parasya viṣṇor īśasya māyinām api mohinīm
māyāṃ veditum icchāmo bhagavanto bruvantu naḥ
nānutṛpye juṣan yuṣmadvaco harikathāmṛtam
saṃsāratāpanistapto martyas tattāpabheṣajam
śrīantarīkṣa uvāca
ebhir bhūtāni bhūtātmā mahābhūtair mahābhuja
sasarjoccāvacāny ādyaḥ svamātrātmaprasiddhaye
evaṃ sṛṣṭāni bhūtāni praviṣṭaḥ pañcadhātubhiḥ
ekadhā daśadhātmānaṃ vibhajan juṣate guṇān
guṇair guṇān sa bhuñjāna ātmapradyotitaiḥ prabhuḥ
manyamāna idaṃ sṛṣṭam ātmānam iha sajjate
karmāṇi karmabhiḥ kurvan sanimittāni dehabhṛt
tat tat karmaphalaṃ gṛhṇan bhramatīha sukhetaram
itthaṃ karmagatīr gacchan bahvabhadravahāḥ pumān
ābhūtasamplavāt sargapralayāv aśnute 'vaśaḥ
dhātūpaplava āsanne vyaktaṃ dravyaguṇātmakam
anādinidhanaḥ kālo hy avyaktāyāpakarṣati
śatavarṣā hy anāvṛṣṭir bhaviṣyaty ulbaṇā bhuvi
tatkālopacitoṣṇārko lokāṃs trīn pratapiṣyati
pātālatalam ārabhya saṃkarṣaṇamukhānalaḥ
dahann ūrdhvaśikho viṣvag vardhate vāyuneritaḥ
saṃvartako meghagaṇo varṣati sma śataṃ samāḥ
dhārābhir hastihastābhir līyate salile virāṭ
tato virājam utsṛjya vairājaḥ puruṣo nṛpa
avyaktaṃ viśate sūkṣmaṃ nirindhana ivānalaḥ
vāyunā hṛtagandhā bhūḥ salilatvāya kalpate
salilaṃ taddhṛtarasaṃ jyotiṣṭvāyopakalpate
hṛtarūpaṃ tu tamasā vāyau jyotiḥ pralīyate
hṛtasparśo 'vakāśena vāyur nabhasi līyate
kālātmanā hṛtaguṇaṃ nabha ātmani līyate
indriyāṇi mano buddhiḥ saha vaikārikair nṛpa
praviśanti hy ahaṃkāraṃ svaguṇair aham ātmani
eṣā māyā bhagavataḥ sargasthityantakāriṇī
trivarṇā varṇitāsmābhiḥ kiṃ bhūyaḥ śrotum icchasi
śrīrājovāca
yathaitām aiśvarīṃ māyāṃ dustarām akṛtātmabhiḥ
taranty añjaḥ sthūladhiyo maharṣa idam ucyatām
śrīprabuddha uvāca
karmāṇy ārabhamāṇānāṃ duḥkhahatyai sukhāya ca
paśyet pākaviparyāsaṃ mithunīcāriṇāṃ nṛṇām
nityārtidena vittena durlabhenātmamṛtyunā
gṛhāpatyāptapaśubhiḥ kā prītiḥ sādhitaiś calaiḥ
evaṃ lokaṃ param vidyān naśvaraṃ karmanirmitam
satulyātiśayadhvaṃsaṃ yathā maṇḍalavartinām
tasmād guruṃ prapadyeta jijñāsuḥ śreya uttamam
śābde pare ca niṣṇātaṃ brahmaṇy upaśamāśrayam
tatra bhāgavatān dharmān śikṣed gurvātmadaivataḥ
amāyayānuvṛttyā yais tuṣyed ātmātmado hariḥ
sarvato manaso 'saṅgam ādau saṅgaṃ ca sādhuṣu
dayāṃ maitrīṃ praśrayaṃ ca bhūteṣv addhā yathocitam
śaucaṃ tapas titikṣāṃ ca maunaṃ svādhyāyam ārjavam
brahmacaryam ahiṃsāṃ ca samatvaṃ dvaṃdvasaṃjñayoḥ
sarvatrātmeśvarānvīkṣāṃ kaivalyam aniketatām
viviktacīravasanaṃ saṃtoṣaṃ yena kenacit
śraddhāṃ bhāgavate śāstre 'nindām anyatra cāpi hi
manovākkarmadaṇḍaṃ ca satyaṃ śamadamāv api
śravaṇaṃ kīrtanaṃ dhyānaṃ harer adbhutakarmaṇaḥ
janmakarmaguṇānāṃ ca tadarthe 'khilaceṣṭitam
iṣṭaṃ dattaṃ tapo japtaṃ vṛttaṃ yac cātmanaḥ priyam
dārān sutān gṛhān prāṇān yat parasmai nivedanam
evaṃ kṛṣṇātmanātheṣu manuṣyeṣu ca sauhṛdam
paricaryāṃ cobhayatra mahatsu nṛṣu sādhuṣu
parasparānukathanaṃ pāvanaṃ bhagavadyaśaḥ
mitho ratir mithas tuṣṭir nivṛttir mitha ātmanaḥ
smarantaḥ smārayantaś ca mitho 'ghaughaharaṃ harim
bhaktyā saṃjātayā bhaktyā bibhraty utpulakāṃ tanum
kvacid rudanty acyutacintayā kvaciddhasanti nandanti vadanty alaukikāḥ
nṛtyanti gāyanty anuśīlayanty ajaṃ bhavanti tūṣṇīṃ param etya nirvṛtāḥ
iti bhāgavatān dharmān śikṣan bhaktyā tadutthayā
nārāyaṇaparo māyām añjas tarati dustarām
śrīrājovāca
nārāyaṇābhidhānasya brahmaṇaḥ paramātmanaḥ
niṣṭhām arhatha no vaktuṃ yūyaṃ hi brahmavittamāḥ
śrīpippalāyana uvāca
sthityudbhavapralayahetur ahetur asya
yat svapnajāgarasuṣuptiṣu sad bahiś ca
dehendriyāsuhṛdayāni caranti yena
saṃjīvitāni tad avehi paraṃ narendra
naitan mano viśati vāg uta cakṣur ātmā
prāṇendriyāṇi ca yathānalam arciṣaḥ svāḥ
śabdo 'pi bodhakaniṣedhatayātmamūlam
arthoktam āha yadṛte na niṣedhasiddhiḥ
sattvaṃ rajas tama iti trivṛd ekam ādau
sūtraṃ mahān aham iti pravadanti jīvam
jñānakriyārthaphalarūpatayoruśakti
brahmaiva bhāti sad asac ca tayoḥ paraṃ yat
nātmā jajāna na mariṣyati naidhate 'sau na kṣīyate savanavid vyabhicāriṇāṃ hi
sarvatra śaśvad anapāyy upalabdhimātraṃ prāṇo yathendriyabalena vikalpitaṃ sat
aṇḍeṣu peśīṣu taruṣv aviniściteṣu prāṇo hi jīvam upadhāvati tatra tatra
sanne yad indriyagaṇe 'hami ca prasupte kūṭastha āśayam ṛte tadanusmṛtir naḥ
yarhy abjanābhacaraṇaiṣaṇayorubhaktyā cetomalāni vidhamed guṇakarmajāni
tasmin viśuddha upalabhyata ātmatattvaṃ sākṣād yathāmaladṛśoḥ savitṛprakāśaḥ
śrīrājovāca
karmayogaṃ vadata naḥ puruṣo yena saṃskṛtaḥ
vidhūyehāśu karmāṇi naiṣkarmyaṃ vindate param
evaṃ praśnam ṛṣīn pūrvam apṛcchaṃ pitur antike
nābruvan brahmaṇaḥ putrās tatra kāraṇam ucyatām
śrīāvirhotra uvāca
karmākarma vikarmeti vedavādo na laukikaḥ
vedasya ceśvarātmatvāt tatra muhyanti sūrayaḥ
parokṣavādo vedo 'yaṃ bālānām anuśāsanam
karmamokṣāya karmāṇi vidhatte hy agadaṃ yathā
nācared yas tu vedoktaṃ svayam ajño 'jitendriyaḥ
vikarmaṇā hy adharmeṇa mṛtyor mṛtyum upaiti saḥ
vedoktam eva kurvāṇo niḥsaṅgo 'rpitam īśvare
naiṣkarmyaṃ labhate siddhiṃ rocanārthā phalaśrutiḥ
ya āśu hṛdayagranthiṃ nirjihīṛṣuḥ parātmanaḥ
vidhinopacared devaṃ tantroktena ca keśavam
labdhvānugraha ācāryāt tena saṃdarśitāgamaḥ
mahāpuruṣam abhyarcen mūrtyābhimatayātmanaḥ
śuciḥ sammukham āsīnaḥ prāṇasaṃyamanādibhiḥ
piṇḍaṃ viśodhya saṃnyāsakṛtarakṣo 'rcayet
arcādau hṛdaye cāpi yathālabdhopacārakaiḥ
dravyakṣityātmaliṅgāni niṣpādya prokṣya cāsanam
pādyādīn upakalpyātha saṃnidhāpya samāhitaḥ
hṛdādibhiḥ kṛtanyāso mūlamantreṇa cārcayet
sāṅgopāṅgāṃ sapārṣadāṃ tāṃ tāṃ mūrtiṃ svamantrataḥ
pādyārghyācamanīyādyaiḥ snānavāsovibhūṣaṇaiḥ
gandhamālyākṣatasragbhir dhūpadīpopahārakaiḥ
sāṅgam sampūjya vidhivat stavaiḥ stutvā nameddharim
ātmānam tanmayam dhyāyan mūrtiṃ sampūjayeddhareḥ
śeṣam ādhāya śirasā svadhāmny udvāsya satkṛtam
evam agnyarkatoyādāv atithau hṛdaye ca yaḥ
yajatīśvaram ātmānam acirān mucyate hi saḥ
śrīrājovāca
yāni yānīha karmāṇi yair yaiḥ svacchandajanmabhiḥ
cakre karoti kartā vā haris tāni bruvantu naḥ
śrīdrumila uvāca
yo vā anantasya guṇān anantān anukramiṣyan sa tu bālabuddhiḥ
rajāṃsi bhūmer gaṇayet kathaṃcit kālena naivākhilaśaktidhāmnaḥ
bhūtair yadā pañcabhir ātmasṛṣṭaiḥ
puraṃ virājaṃ viracayya tasmin
svāṃśena viṣṭaḥ puruṣābhidhānam
avāpa nārāyaṇa ādidevaḥ
yatkāya eṣa bhuvanatrayasaṃniveśo yasyendriyais tanubhṛtām ubhayendriyāṇi
jñānaṃ svataḥ śvasanato balam oja īhā sattvādibhiḥ sthitilayodbhava ādikartā
ādāv abhūc chatadhṛtī rajasāsya sarge viṣṇuḥ sthitau kratupatir dvijadharmasetuḥ
rudro 'pyayāya tamasā puruṣaḥ sa ādya ity udbhavasthitilayāḥ satataṃ prajāsu
dharmasya dakṣaduhitary ajaniṣṭa mūrtyāṃ nārāyaṇo nara ṛṣipravaraḥ praśāntaḥ
naiṣkarmyalakṣaṇam uvāca cacāra karma yo 'dyāpi cāsta ṛṣivaryaniṣevitāṅghriḥ
indro viśaṅkya mama dhāma jighṛkṣatīti
kāmaṃ nyayuṅkta sagaṇaṃ sa badaryupākhyam
gatvāpsarogaṇavasantasumandavātaiḥ
strīprekṣaṇeṣubhir avidhyad atanmahijñaḥ
vijñāya śakrakṛtam akramam ādidevaḥ
prāha prahasya gatavismaya ejamānān
mā bhair vibho madana māruta devavadhvo gṛhṇīta no balim aśūnyam imaṃ kurudhvam
itthaṃ bruvaty abhayade naradeva devāḥ savrīḍanamraśirasaḥ saghṛṇaṃ tam ūcuḥ
naitad vibho tvayi pare 'vikṛte vicitraṃ svārāmadhīranikarānatapādapadme
tvāṃ sevatāṃ surakṛtā bahavo 'ntarāyāḥ
svauko vilaṅghya paramaṃ vrajatāṃ padaṃ te
nānyasya barhiṣi balīn dadataḥ svabhāgān
dhatte padaṃ tvam avitā yadi vighnamūrdhni
kṣuttṛṭtrikālaguṇamārutajaihvaśaiṣṇān
asmān apārajaladhīn atitīrya kecit
krodhasya yānti viphalasya vaśaṃ pade gor majjanti duścaratapaś ca vṛthotsṛjanti
iti pragṛṇatāṃ teṣāṃ striyo 'tyadbhutadarśanāḥ
darśayāmāsa śuśrūṣāṃ svarcitāḥ kurvatīr vibhuḥ
te devānucarā dṛṣṭvā striyaḥ śrīr iva rūpiṇīḥ
gandhena mumuhus tāsāṃ rūpaudāryahataśriyaḥ
tān āha devadeveśaḥ praṇatān prahasann iva
āsām ekatamāṃ vṛṅdhvaṃ savarṇāṃ svargabhūṣaṇām
oṃ ity ādeśam ādāya natvā taṃ suravandinaḥ
urvaśīm apsaraḥśreṣṭhāṃ puraskṛtya divaṃ yayuḥ
indrāyānamya sadasi śṛṇvatāṃ tridivaukasām
ūcur nārāyaṇabalaṃ śakras tatrāsa vismitaḥ
haṃsasvarūpy avadad acyuta ātmayogaṃ dattaḥ kumāra ṛṣabho bhagavān pitā naḥ
viṣṇuḥ śivāya jagatāṃ kalayāvatīrṇas tenāhṛtā madhubhidā śrutayo hayāsye
gupto 'pyaye manur ilauṣadhayaś ca mātsye krauḍe hato ditija uddharatāmbhasaḥ kṣmām
kaurme dhṛto 'drir amṛtonmathane svapṛṣṭhe grāhāt prapannam ibharājam amuñcad ārtam
saṃstunvato nipatitān śramaṇān ṛṣīṃś ca śakraṃ ca vṛtravadhatas tamasi praviṣṭam
devastriyo 'suragṛhe pihitā anāthā jaghne 'surendram abhayāya satāṃ nṛsiṃhe
devāsure yudhi ca daityapatīn surārthe hatvāntareṣu bhuvanāny adadhāt kalābhiḥ
bhūtvātha vāmana imām aharad baleḥ kṣmāṃ yācñāc chalena samadād aditeḥ sutebhyaḥ
niḥkṣatriyām akṛta gāṃ ca triḥsaptakṛtvo rāmas tu haihayakulāpyayabhārgavāgniḥ
so 'bdhiṃ babandha daśavaktram ahan salaṅkaṃ sītāpatir jayati lokamalaghnakīrtiḥ
bhūmer bharāvataraṇāya yaduṣv ajanmā jātaḥ kariṣyati surair api duṣkarāṇi
vādair vimohayati yajñakṛto 'tadarhān śūdrān kalau kṣitibhujo nyahaniṣyad ante
evaṃvidhāni janmāni karmāṇi ca jagatpateḥ
bhūrīṇi bhūriyaśaso varṇitāni mahābhuja
śrīrājovāca
bhagavantaṃ hariṃ prāyo na bhajanty ātmavittamāḥ
teṣām aśāntakāmānāṃ kā niṣṭhāvijitātmanām
śrīcamasa uvāca
mukhabāhūrupādebhyaḥ puruṣasyāśramaiḥ saha
catvāro jajñire varṇā guṇair viprādayaḥ pṛthak
ya eṣāṃ puruṣaṃ sākṣād ātmaprabhavam īśvaram
na bhajanty avajānanti sthānād bhraṣṭāḥ patanty adhaḥ
dūre harikathāḥ kecid dūre cācyutakīrtanāḥ
striyaḥ śūdrādayaś caiva te 'nukampyā bhavādṛśām
vipro rājanyavaiśyau vā hareḥ prāptāḥ padāntikam
śrautena janmanāthāpi muhyanty āmnāyavādinaḥ
karmaṇy akovidāḥ stabdhā mūrkhāḥ paṇḍitamāninaḥ
vadanti cāṭukān mūḍhā yayā mādhvyā girotsukāḥ
rajasā ghorasaṃkalpāḥ kāmukā ahimanyavaḥ
dāmbhikā māninaḥ pāpā vihasanty acyutapriyān
vadanti te 'nyonyam upāsitastriyo gṛheṣu maithunyapareṣu cāśiṣaḥ
yajanty asṛṣṭānnavidhānadakṣiṇaṃ vṛttyai paraṃ ghnanti paśūn atadvidaḥ
śriyā vibhūtyābhijanena vidyayā tyāgena rūpeṇa balena karmaṇā
jātasmayenāndhadhiyaḥ saheśvarān sato 'vamanyanti haripriyān khalāḥ
sarveṣu śaśvat tanubhṛtsv avasthitaṃ yathā kham ātmānam abhīṣṭam īśvaram
vedopagītaṃ ca na śṛṇvate 'budhā manorathānāṃ pravadanti vārttayā
loke vyavāyāmiṣamadyasevā nityā hi jantor na hi tatra codanā
vyavasthitis teṣu vivāhayajña surāgrahair āsu nivṛttir iṣṭā
dhanaṃ ca dharmaikaphalaṃ yato vai jñānaṃ savijñānam anupraśānti
gṛheṣu yuñjanti kalevarasya mṛtyuṃ na paśyanti durantavīryam
yad ghrāṇabhakṣo vihitaḥ surāyās tathā paśor ālabhanaṃ na hiṃsā
evaṃ vyavāyaḥ prajayā na ratyā imaṃ viśuddhaṃ na viduḥ svadharmam
ye tv anevaṃvido 'santaḥ stabdhāḥ sadabhimāninaḥ
paśūn druhyanti viśrabdhāḥ pretya khādanti te ca tān
dviṣantaḥ parakāyeṣu svātmānaṃ harim īśvaram
mṛtake sānubandhe 'smin baddhasnehāḥ patanty adhaḥ
ye kaivalyam asaṃprāptā ye cātītāś ca mūḍhatām
traivargikā hy akṣaṇikā ātmānaṃ ghātayanti te
eta ātmahano 'śāntā ajñāne jñānamāninaḥ
sīdanty akṛtakṛtyā vai kāladhvastamanorathāḥ
hitvātmamāyāracitā gṛhāpatyasuhṛtstriyaḥ
tamo viśanty anicchanto vāsudevaparāṅmukhāḥ
śrī rājovāca
kasmin kāle sa bhagavān kiṃ varṇaḥ kīdṛśo nṛbhiḥ
nāmnā vā kena vidhinā pūjyate tad ihocyatām
śrīkarabhājana uvāca
kṛtaṃ tretā dvāparaṃ ca kalir ity eṣu keśavaḥ
nānāvarṇābhidhākāro nānaiva vidhinejyate
kṛte śuklaś caturbāhur jaṭilo valkalāmbaraḥ
kṛṣṇājinopavītākṣān bibhrad daṇḍakamaṇḍalū
manuṣyās tu tadā śāntā nirvairāḥ suhṛdaḥ samāḥ
yajanti tapasā devaṃ śamena ca damena ca
haṃsaḥ suparṇo vaikuṇṭho dharmo yogeśvaro 'malaḥ
īśvaraḥ puruṣo 'vyaktaḥ paramātmeti gīyate
tretāyāṃ raktavarṇo 'sau caturbāhus trimekhalaḥ
hiraṇyakeśas trayyātmā sruksruvādyupalakṣaṇaḥ
taṃ tadā manujā devaṃ sarvadevamayaṃ harim
yajanti vidyayā trayyā dharmiṣṭhā brahmavādinaḥ
viṣṇur yajñaḥ pṛśnigarbhaḥ sarvadeva urukramaḥ
vṛṣākapir jayantaś ca urugāya itīryate
dvāpare bhagavāñ śyāmaḥ pītavāsā nijāyudhaḥ
śrīvatsādibhir aṅkaiś ca lakṣaṇair upalakṣitaḥ
taṃ tadā puruṣaṃ martyā mahārājopalakṣaṇam
yajanti vedatantrābhyāṃ paraṃ jijñāsavo nṛpa
namas te vāsudevāya namaḥ saṃkarṣaṇāya ca
pradyumnāyāniruddhāya tubhyaṃ bhagavate namaḥ
nārāyaṇāya ṛṣaye puruṣāya mahātmane
viśveśvarāya viśvāya sarvabhūtātmane namaḥ
iti dvāpara urvīśa stuvanti jagadīśvaram
nānātantravidhānena kalāv api tathā śṛṇu
kṛṣṇavarṇaṃ tviṣākṛṣṇaṃ sāṅgopāṅgāstrapārṣadam
yajñaiḥ saṃkīrtanaprāyair yajanti hi sumedhasaḥ
dhyeyaṃ sadā paribhavaghnam abhīṣṭadohaṃ tīrthāspadaṃ śivaviriñcinutaṃ śaraṇyam
bhṛtyārtihaṃ praṇatapāla bhavābdhipotaṃ vande mahāpuruṣa te caraṇāravindam
tyaktvā sudustyajasurepsitarājyalakṣmīṃ dharmiṣṭha āryavacasā yad agād araṇyam
māyāmṛgaṃ dayitayepsitam anvadhāvad vande mahāpuruṣa te caraṇāravindam
evaṃ yugānurūpābhyāṃ bhagavān yugavartibhiḥ
manujair ijyate rājan śreyasām īśvaro hariḥ
kaliṃ sabhājayanty āryā guṇajñāḥ sārabhāginaḥ
yatra saṃkīrtanenaiva sarvasvārtho 'bhilabhyate
na hy ataḥ paramo lābho dehināṃ bhrāmyatām iha
yato vindeta paramāṃ śāntiṃ naśyati saṃsṛtiḥ
kṛtādiṣu prajā rājan kalāv icchanti sambhavam
kalau khalu bhaviṣyanti nārāyaṇaparāyaṇāḥ
kvacit kvacin mahārāja draviḍeṣu ca bhūriśaḥ
tāmraparṇī nadī yatra kṛtamālā payasvinī
kāverī ca mahāpuṇyā pratīcī ca mahānadī
ye pibanti jalaṃ tāsāṃ manujā manujeśvara
prāyo bhaktā bhagavati vāsudeve 'malāśayāḥ
devarṣibhūtāptanṛṇāṃ pitṝṇāṃ na kiṃkaro nāyam ṛṇī ca rājan
sarvātmanā yaḥ śaraṇaṃ śaraṇyaṃ gato mukundaṃ parihṛtya kartam
svapādamūlam bhajataḥ priyasya tyaktānyabhāvasya hariḥ pareśaḥ
vikarma yac cotpatitaṃ kathaṃcid dhunoti sarvaṃ hṛdi saṃniviṣṭaḥ
śrīnārada uvāca
dharmān bhāgavatān itthaṃ śrutvātha mithileśvaraḥ
jāyanteyān munīn prītaḥ sopādhyāyo hy apūjayat
tato 'ntardadhire siddhāḥ sarvalokasya paśyataḥ
rājā dharmān upātiṣṭhann avāpa paramāṃ gatim
tvam apy etān mahābhāga dharmān bhāgavatān śrutān
āsthitaḥ śraddhayā yukto niḥsaṅgo yāsyase param
yuvayoḥ khalu dampatyor yaśasā pūritaṃ jagat
putratām agamad yad vāṃ bhagavān īśvaro hariḥ
darśanāliṅganālāpaiḥ śayanāsanabhojanaiḥ
ātmā vāṃ pāvitaḥ kṛṣṇe putrasnehaṃ prakurvatoḥ
vaireṇa yaṃ nṛpatayaḥ śiśupālapauṇḍraśālvādayo gativilāsavilokanādyaiḥ
dhyāyanta ākṛtadhiyaḥ śayanāsanādau tatsāmyam āpur anuraktadhiyāṃ punaḥ kim
māpatyabuddhim akṛthāḥ kṛṣṇe sarvātmanīśvare
māyāmanuṣyabhāvena gūḍhaiśvarye pare 'vyaye
bhūbhārāsurarājanyahantave guptaye satām
avatīrṇasya nirvṛtyai yaśo loke vitanyate
śrīśuka uvāca
etac chrutvā mahābhāgo vasudevo 'tivismitaḥ
devakī ca mahābhāgā jahatur moham ātmanaḥ
itihāsam imaṃ puṇyaṃ dhārayed yaḥ samāhitaḥ
sa vidhūyeha śamalaṃ brahmabhūyāya kalpate
śrīśuka uvāca
atha brahmātmajaiḥ devaiḥ prajeśair āvṛto 'bhyagāt
bhavaś ca bhūtabhavyeśo yayau bhūtagaṇair vṛtaḥ
indro marudbhir bhagavān ādityā vasavo 'śvinau
ṛbhavo 'ṅgiraso rudrā viśve sādhyāś ca devatāḥ
gandharvāpsaraso nāgāḥ siddhacāraṇaguhyakāḥ
ṛṣayaḥ pitaraś caiva savidyādharakiṃnarāḥ
dvārakām upasaṃjagmuḥ sarve kṛṣṇadidṛkṣavaḥ
vapuṣā yena bhagavān naralokamanoramaḥ
yaśo vitene lokeṣu sarvalokamalāpaham
tasyāṃ vibhrājamānāyāṃ samṛddhāyāṃ maharddhibhiḥ
vyacakṣatāvitṛptākṣāḥ kṛṣṇam adbhutadarśanam
svargodyānopagair mālyaiś chādayanto yadūttamam
gīrbhiś citrapadārthābhis tuṣṭuvur jagadīśvaram
śrīdevā ūcuḥ
natāḥ sma te nātha padāravindaṃ buddhīndriyaprāṇamanovacobhiḥ
yac cintyate 'ntar hṛdi bhāvayuktair mumukṣubhiḥ karmamayorupāśāt
tvaṃ māyayā triguṇayātmani durvibhāvyaṃ vyaktaṃ sṛjasy avasi lumpasi tadguṇasthaḥ
naitair bhavān ajita karmabhir ajyate vai yat sve sukhe 'vyavahite 'bhirato 'navadyaḥ
śuddhir nṛṇāṃ na tu tatheḍya durāśayānāṃ vidyāśrutādhyayanadānatapaḥkriyābhiḥ
sattvātmanām ṛṣabha te yaśasi pravṛddhasacchraddhayā śravaṇasambhṛtayā yathā syāt
syān nas tavāṅghrir aśubhāśayadhūmaketuḥ kṣemāya yo munibhir ārdrahṛdohyamānaḥ
yaḥ sātvataiḥ samavibhūtaya ātmavadbhir vyūhe 'rcitaḥ savanaśaḥ svaratikramāya
yaś cintyate prayatapāṇibhir adhvarāgnau trayyā niruktavidhineśa havir gṛhītvā
adhyātmayoga uta yogibhir ātmamāyāṃ jijñāsubhiḥ paramabhāgavataiḥ parīṣṭaḥ
paryuṣṭayā tava vibho vanamālayeyaṃ saṃspardhinī bhagavatī pratipatnīvac chrīḥ
yaḥ supraṇītam amuyārhaṇam ādadan no bhūyāt sadāṅghrir aśubhāśayadhūmaketuḥ
ketus trivikramayutas tripatatpatāko yas te bhayābhayakaro 'suradevacamvoḥ
svargāya sādhuṣu khaleṣv itarāya bhūman padaḥ punātu bhagavan bhajatām aghaṃ naḥ
nasy otagāva iva yasya vaśe bhavanti brahmādayas tanubhṛto mithur ardyamānāḥ
kālasya te prakṛtipūruṣayoḥ parasya śaṃ nas tanotu caraṇaḥ puruṣottamasya
asyāsi hetur udayasthitisaṃyamānām avyaktajīvamahatām api kālam āhuḥ
so 'yaṃ triṇābhir akhilāpacaye pravṛttaḥ kālo gabhīraraya uttamapūruṣas tvam
tvattaḥ pumān samadhigamya yayāsya vīryaṃ dhatte mahāntam iva garbham amoghavīryaḥ
so 'yaṃ tayānugata ātmana āṇḍakośaṃ haimaṃ sasarja bahir āvaraṇair upetam
tat tasthūṣaś ca jagataś ca bhavān adhīśo yan māyayotthaguṇavikriyayopanītān
arthāñ juṣann api hṛṣīkapate na lipto ye 'nye svataḥ parihṛtād api bibhyati sma
patnyas tu ṣoḍaśasahasram anaṅgabāṇair yasyendriyaṃ vimathituṃ karaṇair na vibhvyaḥ
vibhvyas tavāmṛtakathodavahās trilokyāḥ pādāvanejasaritaḥ śamalāni hantum
ānuśravaṃ śrutibhir aṅghrijam aṅgasaṅgais tīrthadvayaṃ śuciṣadas ta upaspṛśanti
śrībādarāyaṇir uvāca
ity abhiṣṭūya vibudhaiḥ seśaḥ śatadhṛtir harim
abhyabhāṣata govindaṃ praṇamyāmbaram āśritaḥ
śrībrahmovāca
bhūmer bhārāvatārāya purā vijñāpitaḥ prabho
tvam asmābhir aśeṣātman tat tathaivopapāditam
dharmaś ca sthāpitaḥ satsu satyasaṃdheṣu vai tvayā
kīrtiś ca dikṣu vikṣiptā sarvalokamalāpahā
avatīrya yador vaṃśe bibhrad rūpam anuttamam
karmāṇy uddāmavṛttāni hitāya jagato 'kṛthāḥ
yāni te caritānīśa manuṣyāḥ sādhavaḥ kalau
śṛṇvantaḥ kīrtayantaś ca tariṣyanty añjasā tamaḥ
yaduvaṃśe 'vatīrṇasya bhavataḥ puruṣottama
śaracchataṃ vyatīyāya pañcaviṃśādhikaṃ prabho
nādhunā te 'khilādhāra devakāryāvaśeṣitam
kulaṃ ca vipraśāpena naṣṭaprāyam abhūd idam
tataḥ svadhāma paramaṃ viśasva yadi manyase
salokāl lokapālān naḥ pāhi vaikuṇṭhakiṃkarān
śrībhagavān uvāca
avadhāritam etan me yad āttha vibudheśvara
kṛtaṃ vaḥ kāryam akhilaṃ bhūmer bhāro 'vatāritaḥ
tad idaṃ yādavakulaṃ vīryaśauryaśriyoddhatam
lokaṃ jighṛkṣad ruddhaṃ me velayeva mahārṇavaḥ
yady asaṃhṛtya dṛptānāṃ yadūnāṃ vipulaṃ kulam
gantāsmy anena loko 'yam udvelena vinaṅkṣyati
idānīṃ nāśa ārabdhaḥ kulasya dvijaśāpajaḥ
yāsyāmi bhavanaṃ brahmann etadante tavānagha
śrīśuka uvāca
ity ukto lokanāthena svayambhūḥ praṇipatya tam
saha devagaṇair devaḥ svadhāma samapadyata
atha tasyāṃ mahotpātān dvāravatyāṃ samutthitān
vilokya bhagavān āha yaduvṛddhān samāgatān
śrībhagavān uvāca
ete vai sumahotpātā vyuttiṣṭhantīha sarvataḥ
śāpaś ca naḥ kulasyāsīd brāhmaṇebhyo duratyayaḥ
na vastavyam ihāsmābhir jijīviṣubhir āryakāḥ
prabhāsaṃ sumahatpuṇyaṃ yāsyāmo 'dyaiva māciram
yatra snātvā dakṣaśāpād gṛhīto yakṣmaṇoḍurāṭ
vimuktaḥ kilbiṣāt sadyo bheje bhūyaḥ kalodayam
vayaṃ ca tasminn āplutya tarpayitvā pitṝn surān
bhojayitvoṣijo viprān nānāguṇavatāndhasā
teṣu dānāni pātreṣu śraddhayoptvā mahānti vai
vṛjināni tariṣyāmo dānair naubhir ivārṇavam
śrīśuka uvāca
evaṃ bhagavatādiṣṭā yādavāḥ kurunandana
gantuṃ kṛtadhiyas tīrthaṃ syandanān samayūyujan
tan nirīkṣyoddhavo rājan śrutvā bhagavatoditam
dṛṣṭvāriṣṭāni ghorāṇi nityaṃ kṛṣṇam anuvrataḥ
vivikta upasaṃgamya jagatām īśvareśvaram
praṇamya śirasā pādau prāñjalis tam abhāṣata
śrīuddhava uvāca
devadeveśa yogeśa puṇyaśravaṇakīrtana
saṃhṛtyaitat kulaṃ nūnaṃ lokaṃ saṃtyakṣyate bhavān
vipraśāpaṃ samartho 'pi pratyahan na yad īśvaraḥ
nāhaṃ tavāṅghrikamalaṃ kṣaṇārdham api keśava
tyaktuṃ samutsahe nātha svadhāma naya mām api
tava vikrīḍitaṃ kṛṣṇa nṝṇāṃ paramamaṅgalam
karṇapīyūṣam āsādya tyajanty anyaspṛhāṃ janāḥ
śayyāsanāṭanasthānasnānakrīḍāśanādiṣu
kathaṃ tvāṃ priyam ātmānaṃ vayaṃ bhaktās tyajema hi
ucchiṣṭabhojino dāsās tava māyāṃ jayema hi
vātavasanā ya ṛṣayaḥ śramaṇā ūrdhramanthinaḥ
brahmākhyaṃ dhāma te yānti śāntāḥ saṃnyāsino 'malāḥ
vayaṃ tv iha mahāyogin bhramantaḥ karmavartmasu
tvadvārttayā tariṣyāmas tāvakair dustaraṃ tamaḥ
smarantaḥ kīrtayantas te kṛtāni gaditāni ca
gatyutsmitekṣaṇakṣveli yan nṛlokaviḍambanam
śrīśuka uvāca
evaṃ vijñāpito rājan bhagavān devakīsutaḥ
ekāntinaṃ priyaṃ bhṛtyam uddhavaṃ samabhāṣata
śrībhagavān uvāca
yad āttha māṃ mahābhāga taccikīrṣitam eva me
brahmā bhavo lokapālāḥ svarvāsaṃ me 'bhikāṅkṣiṇaḥ
mayā niṣpāditaṃ hy atra devakāryam aśeṣataḥ
yadartham avatīrṇo 'ham aṃśena brahmaṇārthitaḥ
kulaṃ vai śāpanirdagdhaṃ naṅkṣyaty anyonyavigrahāt
samudraḥ saptame hy enāṃ purīṃ ca plāvayiṣyati
yarhy evāyaṃ mayā tyakto loko 'yaṃ naṣṭamaṅgalaḥ
bhaviṣyaty acirāt sādho kalināpi nirākṛtaḥ
na vastavyaṃ tvayaiveha mayā tyakte mahītale
jano 'bhadrarucir bhadra bhaviṣyati kalau yuge
tvaṃ tu sarvaṃ parityajya snehaṃ svajanabandhuṣu
mayy āveśya manaḥ samyak samadṛg vicarasva gām
yad idaṃ manasā vācā cakṣurbhyāṃ śravaṇādibhiḥ
naśvaraṃ gṛhyamāṇaṃ ca viddhi māyāmanomayam
puṃso 'yuktasya nānārtho bhramaḥ sa guṇadoṣabhāk
karmākarmavikarmeti guṇadoṣadhiyo bhidā
tasmād yuktendriyagrāmo yuktacitta idam jagat
ātmanīkṣasva vitatam ātmānaṃ mayy adhīśvare
jñānavijñānasaṃyukta ātmabhūtaḥ śarīriṇām
ātmānubhavatuṣṭātmā nāntarāyair vihanyase
doṣabuddhyobhayātīto niṣedhān na nivartate
guṇabuddhyā ca vihitaṃ na karoti yathārbhakaḥ
sarvabhūtasuhṛc chānto jñānavijñānaniścayaḥ
paśyan madātmakaṃ viśvaṃ na vipadyeta vai punaḥ
śrīśuka uvāca
ity ādiṣṭo bhagavatā mahābhāgavato nṛpa
uddhavaḥ praṇipatyāha tattvaṃ jijñāsur acyutam
śrīuddhava uvāca
yogeśa yogavinyāsa yogātman yogasambhava
niḥśreyasāya me proktas tyāgaḥ saṃnyāsalakṣaṇaḥ
tyāgo 'yaṃ duṣkaro bhūman kāmānāṃ viṣayātmabhiḥ
sutarāṃ tvayi sarvātmann abhaktair iti me matiḥ
so 'haṃ mamāham iti mūḍhamatir vigāḍhas tvanmāyayā viracitātmani sānubandhe
tat tv añjasā nigaditaṃ bhavatā yathāhaṃ saṃsādhayāmi bhagavann anuśādhi bhṛtyam
satyasya te svadṛśa ātmana ātmano 'nyaṃ vaktāram īśa vibudheṣv api nānucakṣe
sarve vimohitadhiyas tava māyayeme brahmādayas tanubhṛto bahirarthabhāvāḥ
tasmād bhavantam anavadyam anantapāraṃ sarvajñam īśvaram akuṇṭhavikuṇṭhadhiṣṇyam
nirviṇṇadhīr aham u he vṛjinābhitapto nārāyaṇaṃ narasakhaṃ śaraṇaṃ prapadye
śrībhagavān uvāca
prāyeṇa manujā loke lokatattvavicakṣaṇāḥ
samuddharanti hy ātmānam ātmanaivāśubhāśayāt
ātmano gurur ātmaiva puruṣasya viśeṣataḥ
yat pratyakṣānumānābhyāṃ śreyo 'sāv anuvindate
puruṣatve ca māṃ dhīrāḥ sāṃkhyayogaviśāradāḥ
āvistarāṃ prapaśyanti sarvaśaktyupabṛṃhitam
ekadvitricatuṣpādo bahupādas tathāpadaḥ
bahvyaḥ santi puraḥ sṛṣṭās tāsāṃ me pauruṣī priyā
atra māṃ mṛgayanty addhā yuktā hetubhir īśvaram
gṛhyamāṇair guṇair liṅgair agrāhyam anumānataḥ
atrāpy udāharantīmam itihāsaṃ purātanam
avadhūtasya saṃvādaṃ yador amitatejasaḥ
avadhūtaṃ dviyaṃ kaṃcic carantam akutobhayam
kaviṃ nirīkṣya taruṇaṃ yaduḥ papraccha dharmavit
śrīyadur uvāca
kuto buddhir iyaṃ brahmann akartuḥ suviśāradā
yām āsādya bhavāl lokaṃ vidvāṃś carati bālavat
prāyo dharmārthakāmeṣu vivitsāyāṃ ca mānavāḥ
hetunaiva samīhanta āyuṣo yaśasaḥ śriyaḥ
tvaṃ tu kalpaḥ kavir dakṣaḥ subhago 'mṛtabhāṣaṇaḥ
na kartā nehase kiṃcij jaḍonmattapiśācavat
janeṣu dahyamāneṣu kāmalobhadavāgninā
na tapyase 'gninā mukto gaṅgāmbhaḥstha iva dvipaḥ
tvaṃ hi naḥ pṛcchatāṃ brahmann ātmany ānandakāraṇam
brūhi sparśavihīnasya bhavataḥ kevalātmanaḥ
śrībhagavān uvāca
yadunaivaṃ mahābhāgo brahmaṇyena sumedhasā
pṛṣṭaḥ sabhājitaḥ prāha praśrayāvanataṃ dvijaḥ
śrībrāhmaṇa uvāca
santi me guravo rājan bahavo buddhyupaśritāḥ
yato buddhim upādāya mukto 'ṭāmīha tān śṛṇu
pṛthivī vāyur ākāśam āpo 'gniś candramā raviḥ
kapoto 'jagaraḥ sindhuḥ pataṃgo madhukṛd gajaḥ
madhuhā hariṇo mīnaḥ piṅgalā kuraro 'rbhakaḥ
kumārī śarakṛt sarpa ūrṇanābhiḥ supeśakṛt
ete me guravo rājan caturviṃśatir āśritāḥ
śikṣā vṛttibhir eteṣām anvaśikṣam ihātmanaḥ
yato yad anuśikṣāmi yathā vā nāhuṣātmaja
tat tathā puruṣavyāghra nibodha kathayāmi te
bhūtair ākramyamāṇo 'pi dhīro daivavaśānugaiḥ
tad vidvān na calen mārgād anvaśikṣaṃ kṣiter vratam
śaśvat parārthasarvehaḥ parārthaikāntasambhavaḥ
sādhuḥ śikṣeta bhūbhṛtto nagaśiṣyaḥ parātmatām
prāṇavṛttyaiva saṃtuṣyen munir naivendriyapriyaiḥ
jñānaṃ yathā na naśyeta nāvakīryeta vāṅmanaḥ
viṣayeṣv āviśan yogī nānādharmeṣu sarvataḥ
guṇadoṣavyapetātmā na viṣajjeta vāyuvat
pārthiveṣv iha deheṣu praviṣṭas tadguṇāśrayaḥ
guṇair na yujyate yogī gandhair vāyur ivātmadṛk
antarhitaś ca sthirajaṅgameṣu brahmātmabhāvena samanvayena
vyāptyāvyavacchedam asaṅgam ātmano munir nabhastvaṃ vitatasya bhāvayet
tejo'bannamayair bhāvair meghādyair vāyuneritaiḥ
na spṛśyate nabhas tadvat kālasṛṣṭair guṇaiḥ pumān
svacchaḥ prakṛtitaḥ snigdho mādhuryas tīrthabhūr nṛṇām
muniḥ punāty apāṃ mitram īkṣopasparśakīrtanaiḥ
tejasvī tapasā dīpto durdharṣodarabhājanaḥ
sarvabhakṣyo 'pi yuktātmā nādatte malam agnivat
kvacic channaḥ kvacit spaṣṭa upāsyaḥ śreya icchatām
bhuṅkte sarvatra dātṝṇāṃ dahan prāguttarāśubham
svamāyayā sṛṣṭam idaṃ sadasallakṣaṇaṃ vibhuḥ
praviṣṭa īyate tattatsvarūpo 'gnir ivaidhasi
visargādyāḥ śmaśānāntā bhāvā dehasya nātmanaḥ
kalānām iva candrasya kālenāvyaktavartmanā
kālena hy oghavegena bhūtānāṃ prabhavāpyayau
nityāv api na dṛśyete ātmano 'gner yathārciṣām
guṇair guṇān upādatte yathākālaṃ vimuñcati
na teṣu yujyate yogī gobhir gā iva gopatiḥ
budhyate sve na bhedena vyaktistha iva tadgataḥ
lakṣyate sthūlamatibhir ātmā cāvasthito 'rkavat
nātisnehaḥ prasaṅgo vā kartavyaḥ kvāpi kenacit
kurvan vindeta saṃtāpaṃ kapota iva dīnadhīḥ
kapotaḥ kaścanāraṇye kṛtanīḍo vanaspatau
kapotyā bhāryayā sārdham uvāsa katicit samāḥ
kapotau snehaguṇitahṛdayau gṛhadharmiṇau
dṛṣṭiṃ dṛṣṭyāṅgam aṅgena buddhiṃ buddhyā babandhatuḥ
śayyāsanāṭanasthāne vārttākrīḍāśanādikam
mithunībhūya viśrabdhau ceratur vanarājiṣu
yaṃ yaṃ vāñchati sā rājan tarpayanty anukampitā
taṃ taṃ samanayat kāmaṃ kṛcchreṇāpy ajitendriyaḥ
kapotī prathamaṃ garbhaṃ gṛhṇantī kāla āgate
aṇḍāni suṣuve nīḍe sthapatyuḥ saṃnidhau satī
teṣu kāle vyajāyanta racitāvayavā hareḥ
śaktibhir durvibhāvyābhiḥ komalāṅgatanūruhāḥ
prajāḥ pupuṣatuḥ prītau dampatī putravatsalau
śṛṇvantau kūjitaṃ tāsāṃ nirvṛtau kalabhāṣitaiḥ
tāsāṃ patatraiḥ susparśaiḥ kūjitair mugdhaceṣṭitaiḥ
pratyudgamair adīnānāṃ pitarau mudam āpatuḥ
snehānubaddhahṛdayāv anyonyaṃ viṣṇumāyayā
vimohitau dīnadhiyau śiśūn pupuṣatuḥ prajāḥ
ekadā jagmatus tāsām annārthaṃ tau kuṭumbinau
paritaḥ kānane tasminn arthinau ceratuś ciram
dṛṣṭvā tān lubdhakaḥ kaścid yadṛcchāto vanecaraḥ
jagṛhe jālam ātatya carataḥ svālayāntike
kapotaś ca kapotī ca prajāpoṣe sadotsukau
gatau poṣaṇam ādāya svanīḍam upajagmatuḥ
kapotī svātmajān vīkṣya bālakān jālasaṃvṛtān
tān abhyadhāvat krośantī krośato bhṛśaduḥkhitā
sāsakṛt snehaguṇitā dīnacittājamāyayā
svayaṃ cābadhyata śicā baddhān paśyanty apasmṛtiḥ
kapotaḥ svātmajān baddhān ātmano 'py adhikān priyān
bhāryāṃ cātmasamāṃ dīno vilalāpātiduḥkhitaḥ
aho me paśyatāpāyam alpapuṇyasya durmateḥ
atṛptasyākṛtārthasya gṛhas traivargiko hataḥ
anurūpānukūlā ca yasya me patidevatā
śūnye gṛhe māṃ saṃtyajya putraiḥ svar yāti sādhubhiḥ
so 'haṃ śūnye gṛhe dīno mṛtadāro mṛtaprajaḥ
jijīviṣe kim arthaṃ vā vidhuro duḥkhajīvitaḥ
tāṃs tathaivāvṛtān śigbhir mṛtyugrastān viceṣṭataḥ
svayaṃ ca kṛpaṇaḥ śikṣu paśyann apy abudho 'patat
taṃ labdhvā lubdhakaḥ krūraḥ kapotaṃ gṛhamedhinam
kapotakān kapotīṃ ca siddhārthaḥ prayayau gṛham
evaṃ kuṭumby aśāntātmā dvaṃdvārāmaḥ patatrivat
puṣṇan kuṭumbaṃ kṛpaṇaḥ sānubandho 'vasīdati
yaḥ prāpya mānuṣaṃ lokaṃ muktidvāram apāvṛtam
gṛheṣu khagavat saktas tam ārūḍhacyutaṃ viduḥ
śrībrāhmaṇa uvāca
sukham aindriyakaṃ rājan svarge naraka eva ca
dehināṃ yad yathā duḥkhaṃ tasmān neccheta tadbudhaḥ
grāsaṃ sumṛṣṭaṃ virasaṃ mahāntaṃ stokam eva vā
yadṛcchayaivāpatitaṃ grased ājagaro 'kriyaḥ
śayītāhāni bhūrīṇi nirāhāro 'nupakramaḥ
yadi nopanayed grāso mahāhir iva diṣṭabhuk
ojaḥsahobalayutaṃ bibhrad deham akarmakam
śayāno vītanidraś ca nehetendriyavān api
muniḥ prasannagambhīro durvigāhyo duratyayaḥ
anantapāro hy akṣobhyaḥ stimitoda ivārṇavaḥ
samṛddhakāmo hīno vā nārāyaṇaparo muniḥ
notsarpeta na śuṣyeta saridbhir iva sāgaraḥ
dṛṣṭvā striyaṃ devamāyāṃ tadbhāvair ajitendriyaḥ
pralobhitaḥ pataty andhe tamasy agnau pataṃgavat
yoṣiddhiraṇyābharaṇāmbarādidravyeṣu māyāraciteṣu mūḍhaḥ
pralobhitātmā hy upabhogabuddhyā pataṃgavan naśyati naṣṭadṛṣṭiḥ
stokaṃ stokaṃ grased grāsaṃ deho varteta yāvatā
gṛhān ahiṃsann ātiṣṭhed vṛttiṃ mādhukarīṃ muniḥ
aṇubhyaś ca mahadbhyaś ca śāstrebhyaḥ kuśalo naraḥ
sarvataḥ sāram ādadyāt puṣpebhya iva ṣaṭpadaḥ
sāyantanaṃ śvastanaṃ vā na saṃgṛhṇīta bhikṣitam
pāṇipātrodarāmatro makṣikeva na saṃgrahī
sāyantanaṃ śvastanaṃ vā na saṃgṛhṇīta bhikṣukaḥ
makṣikā iva saṃgṛhṇan saha tena vinaśyati
padāpi yuvatīṃ bhikṣur na spṛśed dāravīm api
spṛśan karīva badhyeta kariṇyā aṅgasaṅgataḥ
nādhigacchet striyaṃ prājñaḥ karhicin mṛtyum ātmanaḥ
balādhikaiḥ sa hanyeta gajair anyair gajo yathā
na deyaṃ nopabhogyaṃ ca lubdhair yad duḥkhasaṃcitam
bhuṅkte tad api tac cānyo madhuhevārthavin madhu
suduḥkhopārjitair vittair āśāsānāṃ gṛhāśiṣaḥ
madhuhevāgrato bhuṅkte yatir vai gṛhamedhinām
grāmyagītaṃ na śṛṇuyād yatir vanacaraḥ kvacit
śikṣeta hariṇād baddhān mṛgayor gītamohitāt
nṛtyavāditragītāni juṣan grāmyāṇi yoṣitām
āsāṃ krīḍanako vaśya ṛṣyaśṛṅgo mṛgīsutaḥ
jihvayātipramāthinyā jano rasavimohitaḥ
mṛtyum ṛcchaty asadbuddhir mīnas tu baḍiśair yathā
indriyāṇi jayanty āśu nirāhārā manīṣiṇaḥ
varjayitvā tu rasanaṃ tan nirannasya vardhate
tāvaj jitendriyo na syād vijitānyendriyaḥ pumān
na jayed rasanaṃ yāvaj jitaṃ sarvaṃ jite rase
piṅgalā nāma veśyāsīd videhanagare purā
tasyā me śikṣitaṃ kiṃcin nibodha nṛpanandana
sā svairiṇy ekadā kāntaṃ saṃketa upaneṣyatī
abhūt kāle bahir dvāre bibhratī rūpam uttamam
mārga āgacchato vīkṣya puruṣān puruṣarṣabha
tān śulkadān vittavataḥ kāntān mene 'rthakāmukī
āgateṣv apayāteṣu sā saṃketopajīvinī
apy anyo vittavān ko 'pi mām upaiṣyati bhūridaḥ
evaṃ durāśayā dhvastanidrā dvāry avalambatī
nirgacchantī praviśatī niśīthaṃ samapadyata
tasyā vittāśayā śuṣyadvaktrāyā dīnacetasaḥ
nirvedaḥ paramo jajñe cintāhetuḥ sukhāvahaḥ
tasyā nirviṇṇacittāyā gītaṃ śṛṇu yathā mama
nirveda āśāpāśānāṃ puruṣasya yathā hy asiḥ
na hy aṅgājātanirvedo dehabandhaṃ jihāsati
yathā vijñānarahito manujo mamatāṃ nṛpa
piṅgalovāca
aho me mohavitatiṃ paśyatāvijitātmanaḥ
yā kāntād asataḥ kāmaṃ kāmaye yena bāliśā
santaṃ samīpe ramaṇaṃ ratipradaṃ vittapradaṃ nityam imaṃ vihāya
akāmadaṃ duḥkhabhayādhiśokamohapradaṃ tuccham ahaṃ bhaje 'jñā
aho mayātmā paritāpito vṛthā sāṃketyavṛttyātivigarhyavārttayā
straiṇān narād yārthatṛṣo 'nuśocyāt krītena vittaṃ ratim ātmanecchatī
yad asthibhir nirmitavaṃśavaṃsyasthūṇaṃ tvacā romanakhaiḥ pinaddham
kṣarannavadvāram agāram etad viṇmūtrapūrṇaṃ mad upaiti kānyā
videhānāṃ pure hy asminn aham ekaiva mūḍhadhīḥ
yānyam icchanty asaty asmād ātmadāt kāmam acyutāt
suhṛt preṣṭhatamo nātha ātmā cāyaṃ śarīriṇām
taṃ vikrīyātmanaivāhaṃ rame 'nena yathā ramā
kiyat priyaṃ te vyabhajan kāmā ye kāmadā narāḥ
ādyantavanto bhāryāyā devā vā kālavidrutāḥ
nūnaṃ me bhagavān prīto viṣṇuḥ kenāpi karmaṇā
nirvedo 'yaṃ durāśāyā yan me jātaḥ sukhāvahaḥ
maivaṃ syur mandabhāgyāyāḥ kleśā nirvedahetavaḥ
yenānubandhaṃ nirhṛtya puruṣaḥ śamam ṛcchati
tenopakṛtam ādāya śirasā grāmyasaṅgatāḥ
tyaktvā durāśāḥ śaraṇaṃ vrajāmi tam adhīśvaram
saṃtuṣṭā śraddadhaty etad yathālābhena jīvatī
viharāmy amunaivāham ātmanā ramaṇena vai
saṃsārakūpe patitaṃ viṣayair muṣitekṣaṇam
grastaṃ kālāhinātmānaṃ ko 'nyas trātum adhīśvaraḥ
ātmaiva hy ātmano goptā nirvidyeta yadākhilāt
apramatta idaṃ paśyed grastaṃ kālāhinā jagat
śrībrāhmaṇa uvāca
evaṃ vyavasitamatir durāśāṃ kāntatarṣajām
chittvopaśamam āsthāya śayyām upaviveśa sā
āśā hi paramaṃ duḥkhaṃ nairāśyaṃ paramaṃ sukham
yathā saṃchidya kāntāśāṃ sukhaṃ suṣvāpa piṅgalā
śrībrāhmaṇa uvāca
parigraho hi duḥkhāya yad yat priyatamaṃ nṝṇām
anantaṃ sukham āpnoti tad vidvān yas tv akiñcanaḥ
sāmiṣaṃ kuraraṃ jaghnur balino 'nye nirāmiṣāḥ
tadāmiṣaṃ parityajya sa sukhaṃ samavindata
na me mānāpamānau sto na cintā gehaputriṇām
ātmakrīḍa ātmaratir vicarāmīha bālavat
dvāv eva cintayā muktau paramānanda āplutau
yo vimugdho jaḍo bālo yo guṇebhyaḥ paraṃ gataḥ
kvacit kumārī tv ātmānaṃ vṛṇānān gṛham āgatān
svayaṃ tān arhayāmāsa kvāpi yāteṣu bandhuṣu
teṣām abhyavahārārthaṃ śālīn rahasi pārthiva
avaghnantyāḥ prakoṣṭhasthāś cakruḥ śaṅkhāḥ svanaṃ mahat
sā taj jugupsitaṃ matvā mahatī vrīḍitā tataḥ
babhañjaikaikaśaḥ śaṅkhān dvau dvau pāṇyor aśeṣayat
ubhayor apy abhūd ghoṣo hy avaghnantyāḥ svaśaṅkhayoḥ
tatrāpy ekaṃ nirabhidad ekasmān nābhavad dhvaniḥ
anvaśikṣam imaṃ tasyā upadeśam ariṃdama
lokān anucarann etān lokatattvavivitsayā
vāse bahūnāṃ kalaho bhaved vārttā dvayor api
eka eva vaset tasmāt kumāryā iva kaṅkaṇaḥ
mana ekatra saṃyuñjyāj jitaśvāso jitāsanaḥ
vairāgyābhyāsayogena dhriyamāṇam atandritaḥ
yasmin mano labdhapadaṃ yad etac chanaiḥ śanair muñcati karmareṇūn
sattvena vṛddhena rajas tamaś ca vidhūya nirvāṇam upaity anindhanam
tadaivam ātmany avaruddhacitto na veda kiṃcid bahir antaraṃ vā
yatheṣukāro nṛpatiṃ vrajantam iṣau gatātmā na dadarśa pārśve
ekacāry aniketaḥ syād apramatto guhāśayaḥ
alakṣyamāṇa ācārair munir eko 'lpabhāṣaṇaḥ
gṛhārambho hi duḥkhāya viphalaś cādhruvātmanaḥ
sarpaḥ parakṛtaṃ veśma praviśya sukham edhate
eko nārāyaṇo devaḥ pūrvasṛṣṭaṃ svamāyayā
saṃhṛtya kālakalayā kalpānta idam īśvaraḥ
eka evādvitīyo 'bhūd ātmādhāro 'khilāśrayaḥ
kālenātmānubhāvena sāmyaṃ nītāsu śaktiṣu
sattvādiṣv ādipuruṣaḥ pradhānapuruṣeśvaraḥ
parāvarāṇāṃ parama āste kaivalyasaṃjñitaḥ
kevalānubhavānandasaṃdoho nirupādhikaḥ
kevalātmānubhāvena svamāyāṃ triguṇātmikām
saṃkṣobhayan sṛjaty ādau tayā sūtram ariṃdama
tām āhus triguṇavyaktiṃ sṛjantīṃ viśvatomukham
yasmin protam idaṃ viśvaṃ yena saṃsarate pumān
yathorṇanābhir hṛdayād ūrṇāṃ saṃtatya vaktrataḥ
tayā vihṛtya bhūyas tāṃ grasaty evaṃ maheśvaraḥ
yatra yatra mano dehī dhārayet sakalaṃ dhiyā
snehād dveṣād bhayād vāpi yāti tattatsvarūpatām
kīṭaḥ peśaskṛtaṃ dhyāyan kuḍyāṃ tena praveśitaḥ
yāti tatsātmatāṃ rājan pūrvarūpam asaṃtyajan
evaṃ gurubhya etebhya eṣā me śikṣitā matiḥ
svātmopaśikṣitāṃ buddhiṃ śṛṇu me vadataḥ prabho
deho gurur mama viraktivivekahetur bibhrat sma sattvanidhanaṃ satatārtyudarkam
tattvāny anena vimṛśāmi yathā tathāpi pārakyam ity avasito vicarāmy asaṅgaḥ
jāyātmajārthapaśubhṛtyagṛhāptavargān puṣṇāti yatpriyacikīrṣayā vitanvan
svānte sakṛcchram avaruddhadhanaḥ sa dehaḥ sṛṣṭvāsya bījam avasīdati vṛkṣadharmaḥ
jihvaikato 'mum apakarṣati karhi tarṣā śiśno 'nyatas tvag udaraṃ śravaṇaṃ kutaścit
ghrāṇo 'nyataś capaladṛk kva ca karmaśaktir bahvyaḥ sapatnya iva gehapatiṃ lunanti
sṛṣṭvā purāṇi vividhāny ajayātmaśaktyā vṛkṣān sarīsṛpapaśūn khagadandaśūkān
tais tair atuṣṭahṛdayaḥ puruṣaṃ vidhāya brahmāvalokadhiṣaṇaṃ mudam āpa devaḥ
labdhvā sudurlabham idaṃ bahusambhavānte mānuṣyam arthadam anityam apīha dhīraḥ
tūrṇaṃ yateta na pated anumṛtyu yāvan niḥśreyasāya viṣayaḥ khalu sarvataḥ syāt
evaṃ saṃjātavairāgyo vijñānāloka ātmani
vicarāmi mahīm etāṃ muktasaṅgo 'nahaṃkṛtaḥ
na hy ekasmād guror jñānaṃ susthiraṃ syāt supuṣkalam
brahmaitad advitīyaṃ vai gīyate bahudharṣibhiḥ
śrībhagavān uvāca
ity uktvā sa yaduṃ vipras tam āmantrya gabhīradhīḥ
vanditaḥ svarcito rājñā yayau prīto yathāgatam
avadhūtavacaḥ śrutvā pūrveṣāṃ naḥ sa pūrvajaḥ
sarvasaṅgavinirmuktaḥ samacitto babhūva ha
śrībhagavān uvāca
mayoditeṣv avahitaḥ svadharmeṣu madāśrayaḥ
varṇāśramakulācāram akāmātmā samācaret
anvīkṣeta viśuddhātmā dehināṃ viṣayātmanām
guṇeṣu tattvadhyānena sarvārambhaviparyayam
suptasya viṣayāloko dhyāyato vā manorathaḥ
nānātmakatvād viphalas tathā bhedātmadhīr guṇaiḥ
nivṛttaṃ karma seveta pravṛttaṃ matparas tyajet
jijñāsāyāṃ sampravṛtto nādriyet karmacodanām
yamān abhīkṣṇaṃ seveta niyamān matparaḥ kvacit
madabhijñaṃ guruṃ śāntam upāsīta madātmakam
amāny amatsaro dakṣo nirmamo dṛḍhasauhṛdaḥ
asatvaro 'rthajijñāsur anasūyur amoghavāk
jāyāpatyagṛhakṣetrasvajanadraviṇādiṣu
udāsīnaḥ samaṃ paśyan sarveṣv artham ivātmanaḥ
vilakṣaṇaḥ sthūlasūkṣmād dehād ātmekṣitā svadṛk
yathāgnir dāruṇo dāhyād dāhako 'nyaḥ prakāśakaḥ
nirodhotpattyaṇubṛhannānātvaṃ tatkṛtān guṇān
antaḥ praviṣṭa ādhatta evaṃ dehaguṇān paraḥ
yo 'sau guṇair viracito deho 'yaṃ puruṣasya hi
saṃsāras tannibandho 'yaṃ puṃso vidyā cidātmanaḥ
tasmāj jijñāsayātmānam ātmasthaṃ kevalaṃ param
saṃgamya nirased etad vastubuddhiṃ yathākramam
ācāryo 'raṇir ādyaḥ syād antevāsy uttarāraṇiḥ
tatsaṃdhānaṃ pravacanaṃ vidyāsaṃdhiḥ sukhāvahaḥ
vaiśāradī sātiviśuddhabuddhir dhunoti māyāṃ guṇasamprasūtām
guṇāṃś ca saṃdahya yadātmam etat svayaṃ ca śāmyaty asamid yathāgniḥ
athaiṣām karmakartṝṇāṃ bhoktṝṇāṃ sukhaduḥkhayoḥ
nānātvam atha nityatvaṃ lokakālāgamātmanām
manyase sarvabhāvānāṃ saṃsthā hy autpattikī yathā
tattadākṛtibhedena jāyate bhidyate ca dhīḥ
evam apy aṅga sarveṣāṃ dehināṃ dehayogataḥ
kālāvayavataḥ santi bhāvā janmādayo 'sakṛt
tatrāpi karmaṇāṃ kartur asvātantryaṃ ca lakṣyate
bhoktuś ca duḥkhasukhayoḥ ko nv artho vivaśaṃ bhajet
na dehināṃ sukhaṃ kiṃcid vidyate viduṣām api
tathā ca duḥkhaṃ mūḍhānāṃ vṛthāhaṃkaraṇaṃ param
yadi prāptiṃ vighātaṃ ca jānanti sukhaduḥkhayoḥ
te 'py addhā na vidur yogaṃ mṛtyur na prabhaved yathā
ko 'nv arthaḥ sukhayaty enaṃ kāmo vā mṛtyur antike
āghātaṃ nīyamānasya vadhyasyeva na tuṣṭidaḥ
śrutaṃ ca dṛṣṭavad duṣṭaṃ spardhāsūyātyayavyayaiḥ
bahvantarāyakāmatvāt kṛṣivac cāpi niṣphalam
antarāyair avihito yadi dharmaḥ svanuṣṭhitaḥ
tenāpi nirjitaṃ sthānaṃ yathā gacchati tac chṛṇu
iṣṭveha devatā yajñaiḥ svarlokaṃ yāti yājñikaḥ
bhuñjīta devavat tatra bhogān divyān nijārjitān
svapuṇyopacite śubhre vimāna upagīyate
gandharvair viharan madhye devīnāṃ hṛdyaveṣadhṛk
strībhiḥ kāmagāyanena kiṅkiṇījālamālinā
krīḍan na vedātmapātaṃ surākrīḍeṣu nirvṛtaḥ
tāvat sa modate svarge yāvat puṇyaṃ samāpyate
kṣīṇapuṇyaḥ pataty arvāg anicchan kālacālitaḥ
yady adharmarataḥ saṅgād asatāṃ vājitendriyaḥ
kāmātmā kṛpaṇo lubdhaḥ straiṇo bhūtavihiṃsakaḥ
paśūn avidhinālabhya pretabhūtagaṇān yajan
narakān avaśo jantur gatvā yāty ulbaṇaṃ tamaḥ
karmāṇi duḥkhodarkāṇi kurvan dehena taiḥ punaḥ
deham ābhajate tatra kiṃ sukhaṃ martyadharmiṇaḥ
lokānāṃ lokapālānāṃ mad bhayaṃ kalpajīvinām
brahmaṇo 'pi bhayaṃ matto dviparārdhaparāyuṣaḥ
guṇāḥ sṛjanti karmāṇi guṇo 'nusṛjate guṇān
jīvas tu guṇasaṃyukto bhuṅkte karmaphalāny asau
yāvat syād guṇavaiṣamyaṃ tāvan nānātvam ātmanaḥ
nānātvam ātmano yāvat pāratantryaṃ tadaiva hi
yāvad asyāsvatantratvaṃ tāvad īśvarato bhayam
ya etat samupāsīraṃs te muhyanti śucārpitāḥ
kāla ātmāgamo lokaḥ svabhāvo dharma eva ca
iti māṃ bahudhā prāhur guṇavyatikare sati
śrīuddhava uvāca
guṇeṣu vartamāno 'pi dehajeṣv anapāvṛtaḥ
guṇair na badhyate dehī badhyate vā kathaṃ vibho
kathaṃ varteta viharet kair vā jñāyeta lakṣaṇaiḥ
kiṃ bhuñjītota visṛjec chayītāsīta yāti vā
etad acyuta me brūhi praśnaṃ praśnavidāṃ vara
nityabaddho nityamukta eka eveti me bhramaḥ
śrībhagavān uvāca
baddho mukta iti vyākhyā guṇato me na vastutaḥ
guṇasya māyāmūlatvān na me mokṣo na bandhanam
śokamohau sukhaṃ duḥkhaṃ dehāpattiś ca māyayā
svapno yathātmanaḥ khyātiḥ saṃsṛtir na tu vāstavī
vidyāvidye mama tanū viddhy uddhava śarīriṇām
mokṣabandhakarī ādye māyayā me vinirmite
ekasyaiva mamāṃśasya jīvasyaiva mahāmate
bandho 'syāvidyayānādir vidyayā ca tathetaraḥ
atha baddhasya muktasya vailakṣaṇyaṃ vadāmi te
viruddhadharmiṇos tāta sthitayor ekadharmiṇi
suparṇāv etau sadṛśau sakhāyau yadṛcchayaitau kṛtanīḍau ca vṛkṣe
ekas tayoḥ khādati pippalānnam anyo niranno 'pi balena bhūyān
ātmānam anyaṃ ca sa veda vidvān apippalādo na tu pippalādaḥ
yo 'vidyayā yuk sa tu nityabaddho vidyāmayo yaḥ sa tu nityamuktaḥ
dehastho 'pi na dehastho vidvān svapnād yathotthitaḥ
adehastho 'pi dehasthaḥ kumatiḥ svapnadṛg yathā
indriyair indriyārtheṣu guṇair api guṇeṣu ca
gṛhyamāṇeṣv ahaṃ kuryān na vidvān yas tv avikriyaḥ
daivādhīne śarīre 'smin guṇabhāvyena karmaṇā
vartamāno 'budhas tatra kartāsmīti nibadhyate
evaṃ viraktaḥ śayana āsanāṭanamajjane
darśanasparśanaghrāṇabhojanaśravaṇādiṣu
na tathā badhyate vidvān tatra tatrādayan guṇān
prakṛtistho 'py asaṃsakto yathā khaṃ savitānilaḥ
vaiśāradyekṣayāsaṅgaśitayā chinnasaṃśayaḥ
pratibuddha iva svapnān nānātvād vinivartate
yasya syur vītasaṃkalpāḥ prāṇendriyarnanodhiyām
vṛttayaḥ sa vinirmukto dehastho 'pi hi tadguṇaiḥ
yasyātmā hiṃsyate hiṃsrair yena kiṃcid yadṛcchayā
arcyate vā kvacit tatra na vyatikriyate budhaḥ
na stuvīta na nindeta kurvataḥ sādhv asādhu vā
vadato guṇadoṣābhyāṃ varjitaḥ samadṛṅ muniḥ
na kuryān na vadet kiṃcin na dhyāyet sādhv asādhu vā
ātmārāmo 'nayā vṛttyā vicarej jaḍavan muniḥ
śabdabrahmaṇi niṣṇāto na niṣṇāyāt pare yadi
śramas tasya śramaphalo hy adhenum iva rakṣataḥ
gāṃ dugdhadohām asatīṃ ca bhāryāṃ dehaṃ parādhīnam asatprajāṃ ca
vittaṃ tv atīrthīkṛtam aṅga vācaṃ hīnāṃ mayā rakṣati duḥkhaduḥkhī
yasyāṃ na me pāvanam aṅga karma sthityudbhavaprāṇanirodham asya
līlāvatārepsitajanma vā syād vandhyāṃ giraṃ tāṃ bibhṛyān na dhīraḥ
evaṃ jijñāsayāpohya nānātvabhramam ātmani
upārameta virajaṃ mano mayy arpya sarvage
yady anīśo dhārayituṃ mano brahmaṇi niścalam
mayi sarvāṇi karmāṇi nirapekṣaḥ samācara
śraddhālur matkathāḥ śṛṇvan subhadrā lokapāvanīḥ
gāyann anusmaran karma janma cābhinayan muhuḥ
madarthe dharmakāmārthān ācaran madapāśrayaḥ
labhate niścalāṃ bhaktiṃ mayy uddhava sanātane
satsaṅgalabdhayā bhaktyā mayi māṃ sa upāsitā
sa vai me darśitaṃ sadbhir añjasā vindate padam
śrīuddhava uvāca
sādhus tavottamaśloka mataḥ kīdṛgvidhaḥ prabho
bhaktis tvayy upayujyeta kīdṛśī sadbhir ādṛtā
etan me puruṣādhyakṣa lokādhyakṣa jagatprabho
praṇatāyānuraktāya prapannāya ca kathyatām
tvaṃ brahma paramaṃ vyoma puruṣaḥ prakṛteḥ paraḥ
avatīrṇo 'si bhagavan svecchopāttapṛthagvapuḥ
śrībhagavān uvāca
kṛpālur akṛtadrohas titikṣuḥ sarvadehinām
satyasāro 'navadyātmā samaḥ sarvopakārakaḥ
kāmair ahatadhīr dānto mṛduḥ śucir akiñcanaḥ
anīho mitabhuk śāntaḥ sthiro maccharaṇo muniḥ
apramatto gabhīrātmā dhṛtimāñ jitaṣaḍguṇaḥ
amānī mānadaḥ kalyo maitraḥ kāruṇikaḥ kaviḥ
ājñāyaivaṃ guṇān doṣān mayādiṣṭān api svakān
dharmān saṃtyajya yaḥ sarvān māṃ bhajeta sa tu sattamaḥ
jñātvājñātvātha ye vai māṃ yāvān yaś cāsmi yādṛśaḥ
bhajanty ananyabhāvena te me bhaktatamā matāḥ
paricaryā stutiḥ prahvaguṇakarmānukīrtanam
matkathāśravaṇe śraddhā madanudhyānam uddhava
sarvalābhopaharaṇaṃ dāsyenātmanivedanam
majjanmakarmakathanaṃ mama parvānumodanam
gītatāṇḍavavāditragoṣṭhībhir madgṛhotsavaḥ
yātrā balividhānaṃ ca sarvavārṣikaparvasu
vaidikī tāntrikī dīkṣā madīyavratadhāraṇam
mamārcāsthāpane śraddhā svataḥ saṃhatya codyamaḥ
udyānopavanākrīḍapuramandirakarmaṇi
sammārjanopalepābhyāṃ sekamaṇḍalavartanaiḥ
gṛhaśuśrūṣaṇaṃ mahyaṃ dāsavad yad amāyayā
amānitvam adambhitvaṃ kṛtasyāparikīrtanam
api dīpāvalokaṃ me nopayuñjyān niveditam
yad yad iṣṭatamaṃ loke yac cātipriyam ātmanaḥ
tat tan nivedayen mahyaṃ tad ānantyāya kalpate
sūryo 'gnir brāhmaṇā gāvo vaiṣṇavaḥ khaṃ maruj jalam
bhūr ātmā sarvabhūtāni bhadra pūjāpadāni me
sūrye tu vidyayā trayyā haviṣāgnau yajeta mām
ātithyena tu viprāgrye goṣv aṅga yavasādinā
vaiṣṇave bandhusatkṛtyā hṛdi khe dhyānaniṣṭhayā
vāyau mukhyadhiyā toye dravyais toyapuraḥsaraiḥ
sthaṇḍile mantrahṛdayair bhogair ātmānam ātmani
kṣetrajñaṃ sarvabhūteṣu samatvena yajeta mām
dhiṣṇyeṣv ity eṣu madrūpaṃ śaṅkhacakragadāmbujaiḥ
yuktaṃ caturbhujaṃ śāntaṃ dhyāyann arcet samāhitaḥ
iṣṭāpūrtena mām evaṃ yo yajeta samāhitaḥ
labhate mayi sadbhaktiṃ matsmṛtiḥ sādhusevayā
prāyeṇa bhaktiyogena satsaṅgena vinoddhava
nopāyo vidyate samyak prāyaṇaṃ hi satām aham
athaitat paramaṃ guhyaṃ śṛṇvato yadunandana
sugopyam api vakṣyāmi tvaṃ me bhṛtyaḥ suhṛt sakhā
śrībhagavān uvāca
na rodhayati māṃ yogo na sāṃkhyaṃ dharma eva ca
na svādhyāyas tapas tyāgo neṣṭāpūrtaṃ na dakṣiṇā
vratāni yajñaś chandāṃsi tīrthāni niyamā yamāḥ
yathāvarundhe satsaṅgaḥ sarvasaṅgāpaho hi mām
satsaṅgena hi daiteyā yātudhānā mṛgāḥ khagāḥ
gandharvāpsaraso nāgāḥ siddhāś cāraṇaguhyakāḥ
vidyādharā manuṣyeṣu vaiśyāḥ śūdrāḥ striyo 'ntyajāḥ
rajastamaḥprakṛtayas tasmiṃs tasmin yuge yuge
bahavo matpadaṃ prāptās tvāṣṭrakāyādhavādayaḥ
vṛṣaparvā balir bāṇo mayaś cātha vibhīṣaṇaḥ
sugrīvo hanumān ṛkṣo gajo gṛdhro vaṇikpathaḥ
vyādhaḥ kubjā vraje gopyo yajñapatnyas tathāpare
te nādhītaśrutigaṇā nopāsitamahattamāḥ
avratātaptatapasaḥ matsaṅgān mām upāgatāḥ
kevalena hi bhāvena gopyo gāvo nagā mṛgāḥ
ye 'nye mūḍhadhiyo nāgāḥ siddhā mām īyur añjasā
yaṃ na yogena sāṃkhyena dānavratatapo'dhvaraiḥ
vyākhyāsvādhyāyasaṃnyāsaiḥ prāpnuyād yatnavān api
rāmeṇa sārdhaṃ mathurāṃ praṇīte śvāphalkinā mayy anuraktacittāḥ
vigāḍhabhāvena na me viyogatīvrādhayo 'nyaṃ dadṛśuḥ sukhāya
tās tāḥ kṣapāḥ preṣṭhatamena nītā mayaiva vṛndāvanagocareṇa
kṣaṇārdhavat tāḥ punar aṅga tāsāṃ hīnā mayā kalpasamā babhūvuḥ
tā nāvidan mayy anuṣaṅgabaddhadhiyaḥ svam ātmānam adas tathedam
yathā samādhau munayo 'bdhitoye nadyaḥ praviṣṭā iva nāmarūpe
matkāmā ramaṇaṃ jāram asvarūpavido 'balāḥ
brahma māṃ paramaṃ prāpuḥ saṅgāc chatasahasraśaḥ
tasmāt tvam uddhavotsṛjya codanāṃ praticodanām
pravṛttiṃ ca nivṛttiṃ ca śrotavyaṃ śrutam eva ca
mām ekam eva śaraṇam ātmānaṃ sarvadehinām
yāhi sarvātmabhāvena mayā syā hy akutobhayaḥ
śrīuddhava uvāca
saṃśayaḥ śṛṇvato vācaṃ tava yogeśvareśvara
na nivartata ātmastho yena bhrāmyati me manaḥ
śrībhagavān uvāca
sa eṣa jīvo vivaraprasūtiḥ prāṇena ghoṣeṇa guhāṃ praviṣṭaḥ
manomayaṃ sūkṣmam upetya rūpaṃ mātrā svaro varṇa iti sthaviṣṭhaḥ
yathānalaḥ khe 'nilabandhur uṣmā balena dāruṇy adhimathyamānaḥ
aṇuḥ prajāto haviṣā samedhate tathaiva me vyaktir iyaṃ hi vāṇī
evaṃ gadiḥ karma gatir visargo ghrāṇo raso dṛk sparśaḥ śrutiś ca
saṃkalpavijñānam athābhimānaḥ sūtraṃ rajaḥsattvatamovikāraḥ
ayaṃ hi jīvas trivṛd abjayonir avyakta eko vayasā sa ādyaḥ
viśliṣṭaśaktir bahudheva bhāti bījāni yoniṃ pratipadya yadvat
yasminn idaṃ protam aśeṣam otaṃ paṭo yathā tantuvitānasaṃsthaḥ
ya eṣa saṃsārataruḥ purāṇaḥ karmātmakaḥ puṣpaphale prasūte
dve asya bīje śatamūlas trinālaḥ pañcaskandhaḥ pañcarasaprasūtiḥ
daśaikaśākho dvisuparṇanīḍas trivalkalo dviphalo 'rkaṃ praviṣṭaḥ
adanti caikaṃ phalam asya gṛdhrā grāmecarā ekam araṇyavāsāḥ
haṃsā ya ekaṃ bahurūpam ijyair māyāmayaṃ veda sa veda vedam
evaṃ gurūpāsanayaikabhaktyā vidyākuṭhāreṇa śitena dhīraḥ
vivṛścya jīvāśayam apramattaḥ sampadya cātmānam atha tyajāstram
śrībhagavān uvāca
sattvaṃ rajas tama iti guṇā buddher na cātmanaḥ
sattvenānyatamau hanyāt sattvaṃ sattvena caiva hi
sattvād dharmo bhaved vṛddhāt puṃso madbhaktilakṣaṇaḥ
sāttvikopāsayā sattvaṃ tato dharmaḥ pravartate
dharmo rajas tamo hanyāt sattvavṛddhir anuttamaḥ
āśu naśyati tanmūlo hy adharma ubhaye hate
āgamo 'paḥ prajā deśaḥ kālaḥ karma ca janma ca
dhyānaṃ mantro 'tha saṃskāro daśaite guṇahetavaḥ
tat tat sāttvikam evaiṣāṃ yad yad vṛddhāḥ pracakṣate
nindanti tāmasaṃ tat tad rājasaṃ tadupekṣitam
sāttvikāny eva seveta pumān sattvavivṛddhaye
tato dharmas tato jñānaṃ yāvat smṛtir apohanam
veṇusaṃgharṣajo vahnir dagdhvā śāmyati tadvanam
evaṃ guṇavyatyayajo dehaḥ śāmyati tatkriyaḥ
śrīuddhava uvāca
vidanti martyāḥ prāyeṇa viṣayān padam āpadām
tathāpi bhuñjate kṛṣṇa tat kathaṃ śvakharājavat
śrībhagavān uvāca
aham ity anyathābuddhiḥ pramattasya yathā hṛdi
utsarpati rajo ghoraṃ tato vaikārikaṃ manaḥ
rajoyuktasya manasaḥ saṃkalpaḥ savikalpakaḥ
tataḥ kāmo guṇadhyānād duḥsahaḥ syāddhi durmateḥ
karoti kāmavaśagaḥ karmāṇy avijitendriyaḥ
duḥkhodarkāṇi sampaśyan rajovegavimohitaḥ
rajastamobhyāṃ yad api vidvān vikṣiptadhīḥ punaḥ
atandrito mano yuñjan doṣadṛṣṭir na sajjate
apramatto 'nuyuñjīta mano mayy arpayañchanaiḥ
anirviṇṇo yathākālaṃ jitaśvāso jitāsanaḥ
etāvān yoga ādiṣṭo macchiṣyaiḥ sanakādibhiḥ
sarvato mana ākṛṣya mayy addhāveśyate yathā
śrīuddhava uvāca
yadā tvaṃ sanakādibhyo yena rūpeṇa keśava
yogam ādiṣṭavān etad rūpam icchāmi veditum
śrībhagavān uvāca
putrā hiraṇyagarbhasya mānasāḥ sanakādayaḥ
papracchuḥ pitaraṃ sūkṣmāṃ yogasyaikāntikīm gatim
sanakādaya ūcuḥ
guṇeṣv āviśate ceto guṇāś cetasi ca prabho
katham anyonyasaṃtyāgo mumukṣor atititīrṣoḥ
śrībhagavān uvāca
evaṃ pṛṣṭo mahādevaḥ svayambhūr bhūtabhāvanaḥ
dhyāyamānaḥ praśnabījaṃ nābhyapadyata karmadhīḥ
sa mām acintayad devaḥ praśnapāratitīrṣayā
tasyāhaṃ haṃsarūpeṇa sakāśam agamaṃ tadā
dṛṣṭvā mām ta upavrajya kṛtvā pādābhivandanam
brahmāṇam agrataḥ kṛtvā papracchuḥ ko bhavān iti
ity ahaṃ munibhiḥ pṛṣṭas tattvajijñāsubhis tadā
yad avocam ahaṃ tebhyas tad uddhava nibodha me
vastuno yady anānātva ātmanaḥ praśna īdṛśaḥ
kathaṃ ghaṭeta vo viprā vaktur vā me ka āśrayaḥ
pañcātmakeṣu bhūteṣu samāneṣu ca vastutaḥ
ko bhavān iti vaḥ praśno vācārambho hy anarthakaḥ
manasā vacasā dṛṣṭyā gṛhyate 'nyair apīndriyaiḥ
aham eva na matto 'nyad iti budhyadhvam añjasā
guṇeṣv āviśate ceto guṇāś cetasi ca prajāḥ
jīvasya deha ubhayaṃ guṇāś ceto madātmanaḥ
guṇeṣu cāviśac cittam abhīkṣṇaṃ guṇasevayā
guṇāś ca cittaprabhavā madrūpa ubhayaṃ tyajet
jāgrat svapnaḥ suṣuptaṃ ca guṇato buddhivṛttayaḥ
tāsāṃ vilakṣaṇo jīvaḥ sākṣitvena viniścitaḥ
yarhi saṃsṛtibandho 'yam ātmano guṇavṛttidaḥ
mayi turye sthito jahyāt tyāgas tad guṇacetasām
ahaṃkārakṛtaṃ bandham ātmano 'rthaviparyayam
vidvān nirvidya saṃsāracintāṃ turye sthitas tyajet
yāvan nānārthadhīḥ puṃso na nivarteta yuktibhiḥ
jāgarty api svapann ajñaḥ svapne jāgaraṇaṃ yathā
asattvād ātmano 'nyeṣāṃ bhāvānāṃ tatkṛtā bhidā
gatayo hetavaś cāsya mṛṣā svapnadṛśo yathā
yo jāgare bahir anukṣaṇadharmiṇo 'rthān bhuṅkte samastakaraṇair hṛdi tatsadṛkṣān
svapne suṣupta upasaṃharate sa ekaḥ smṛtyanvayāt triguṇavṛttidṛg indriyeśaḥ
evaṃ vimṛśya guṇato manasas tryavasthā manmāyayā mayi kṛtā iti niścitārthāḥ
saṃchidya hārdam anumānasaduktitīkṣṇajñānāsinā bhajata mākhilasaṃśayādhim
īkṣeta vibhramam idaṃ manaso vilāsaṃ dṛṣṭaṃ vinaṣṭam atilolam alātacakram
vijñānam ekam urudheva vibhāti māyā svapnas tridhā guṇavisargakṛto vikalpaḥ
dṛṣṭim tataḥ pratinivartya nivṛttatṛṣṇas tūṣṇīṃ bhaven nijasukhānubhavo nirīhaḥ
saṃdṛśyate kva ca yadīdam avastubuddhyā tyaktaṃ bhramāya na bhavet smṛtir ānipātāt
dehaṃ ca naśvaram avasthitam utthitaṃ vā siddho na paśyati yato 'dhyagamat svarūpam
daivād apetam atha daivavaśād upetaṃ vāso yathā parikṛtaṃ madirāmadāndhaḥ
deho 'pi daivavaśagaḥ khalu karma yāvat svārambhakaṃ pratisamīkṣata eva sāsuḥ
taṃ saprapañcam adhirūḍhasamādhiyogaḥ svāpnaṃ punar na bhajate pratibuddhavastuḥ
mayaitad uktaṃ vo viprā guhyaṃ yat sāṃkhyayogayoḥ
jānīta māgataṃ yajñaṃ yuṣmaddharmavivakṣayā
ahaṃ yogasya sāṃkhyasya satyasyartasya tejasaḥ
parāyaṇaṃ dvijaśreṣṭhāḥ śriyaḥ kīrter damasya ca
māṃ bhajanti guṇāḥ sarve nirguṇaṃ nirapekṣakam
suhṛdaṃ priyam ātmānaṃ sāmyāsaṅgādayo 'guṇāḥ
iti me chinnasaṃdehā munayaḥ sanakādayaḥ
sabhājayitvā parayā bhaktyāgṛṇata saṃstavaiḥ
tair ahaṃ pūjitaḥ samyak saṃstutaḥ paramarṣibhiḥ
pratyeyāya svakaṃ dhāma paśyataḥ parameṣṭhinaḥ
śrīuddhava uvāca
vadanti kṛṣṇa śreyāṃsi bahūni brahmavādinaḥ
teṣāṃ vikalpaprādhānyam utāho ekamukhyatā
bhavatodāhṛtaḥ svāmin bhaktiyogo 'napekṣitaḥ
nirasya sarvataḥ saṅgaṃ yena tvayy āviśen manaḥ
śrībhagavān uvāca
kālena naṣṭā pralaye vāṇīyaṃ vedasaṃjñitā
mayādau brahmaṇe proktā dharmo yasyāṃ madātmakaḥ
tena proktā svaputrāya manave pūrvajāya sā
tato bhṛgvādayo 'gṛhṇan sapta brahmamaharṣayaḥ
tebhyaḥ pitṛbhyas tatputrā devadānavaguhyakāḥ
manuṣyāḥ siddhagandharvāḥ savidyādharacāraṇāḥ
kiṃdevāḥ kiṃnarā nāgā rakṣaḥkimpuruṣādayaḥ
bahvyas teṣāṃ prakṛtayo rajaḥsattvatamobhuvaḥ
yābhir bhūtāni bhidyante bhūtānāṃ patayas tathā
yathāprakṛti sarveṣāṃ citrā vācaḥ sravanti hi
evaṃ prakṛtivaicitryād bhidyante matayo nṛṇām
pāramparyeṇa keṣāṃcit pāṣaṇḍamatayo 'pare
manmāyāmohitadhiyaḥ puruṣāḥ puruṣarṣabha
śreyo vadanty anekāntaṃ yathākarma yathāruci
dharmam eke yaśaś cānye kāmaṃ satyaṃ damaṃ śamam
anye vadanti svārthaṃ vā aiśvaryaṃ tyāgabhojanam
kecid yajñaṃ tapo dānaṃ vratāni niyamān yamān
ādyantavanta evaiṣāṃ lokāḥ karmavinirmitāḥ
duḥkhodarkās tamoniṣṭhāḥ kṣudrā mandāḥ śucārpitāḥ
mayy arpitātmanaḥ sabhya nirapekṣasya sarvataḥ
mayātmanā sukhaṃ yat tat kutaḥ syād viṣayātmanām
akiñcanasya dāntasya śāntasya samacetasaḥ
mayā saṃtuṣṭamanasaḥ sarvāḥ sukhamayā diśaḥ
na pārameṣṭhyaṃ na mahendradhiṣṇyaṃ na sārvabhaumaṃ na rasādhipatyam
na yogasiddhīr apunarbhavaṃ vā mayy arpitātmecchati mad vinānyat
na tathā me priyatama ātmayonir na śaṃkaraḥ
na ca saṃkarṣaṇo na śrīr naivātmā ca yathā bhavān
nirapekṣaṃ muniṃ śāntaṃ nirvairaṃ samadarśanam
anuvrajāmy ahaṃ nityaṃ pūyeyety aṅghrireṇubhiḥ
niṣkiṃcanā mayy anuraktacetasaḥ śāntā mahānto 'khilajīvavatsalāḥ
kāmair anālabdhadhiyo juṣanti te yan nairapekṣyaṃ na viduḥ sukhaṃ mama
bādhyamāno 'pi madbhakto viṣayair ajitendriyaḥ
prāyaḥ pragalbhayā bhaktyā viṣayair nābhibhūyate
yathāgniḥ susamṛddhārciḥ karoty edhāṃsi bhasmasāt
tathā madviṣayā bhaktir uddhavaināṃsi kṛtsnaśaḥ
na sādhayati māṃ yogo na sāṃkhyaṃ dharma uddhava
na svādhyāyas tapas tyāgo yathā bhaktir mamorjitā
bhaktyāham ekayā grāhyaḥ śraddhayātmā priyaḥ satām
bhaktiḥ punāti manniṣṭhā śvapākān api sambhavāt
dharmaḥ satyadayopeto vidyā vā tapasānvitā
madbhaktyāpetam ātmānaṃ na samyak prapunāti hi
kathaṃ vinā romaharṣaṃ dravatā cetasā vinā
vinānandāśrukalayā śudhyed bhaktyā vināśayaḥ
vāg gadgadā dravate yasya cittaṃ rudaty abhīkṣṇaṃ hasati kvacic ca
vilajja udgāyati nṛtyate ca madbhaktiyukto bhuvanaṃ punāti
yathāgninā hema malaṃ jahāti dhmātaṃ punaḥ svaṃ bhajate ca rūpam
ātmā ca karmānuśayaṃ vidhūya madbhaktiyogena bhajaty atho mām
yathā yathātmā parimṛjyate 'sau matpuṇyagāthāśravaṇābhidhānaiḥ
tathā tathā paśyati vastu sūkṣmaṃ cakṣur yathaivāñjanasamprayuktam
viṣayān dhyāyataś cittaṃ viṣayeṣu viṣajjate
mām anusmarataś cittaṃ mayy eva pravilīyate
tasmād asadabhidhyānaṃ yathā svapnamanoratham
hitvā mayi samādhatsva mano madbhāvabhāvitam
strīṇāṃ strīsaṅgināṃ saṅgaṃ tyaktvā dūrata ātmavān
kṣeme vivikta āsīnaś cintayen mām atandritaḥ
na tathāsya bhavet kleśo bandhaś cānyaprasaṅgataḥ
yoṣitsaṅgād yathā puṃso yathā tatsaṅgisaṅgataḥ
śrīuddhava uvāca
yathā tvām aravindākṣa yādṛśaṃ vā yadātmakam
dhyāyen mumukṣur etan me dhyānaṃ tvaṃ vaktum arhasi
śrībhagavān uvāca
sama āsana āsīnaḥ samakāyo yathāsukham
hastāv utsaṅga ādhāya svanāsāgrakṛtekṣaṇaḥ
prāṇasya śodhayen mārgaṃ pūrakumbhakarecakaiḥ
viparyayeṇāpi śanair abhyasen nirjitendriyaḥ
hṛdy avicchinnam oṃkāraṃ ghaṇṭānādaṃ bisorṇavat
prāṇenodīrya tatrātha punaḥ saṃveśayet svaram
evaṃ praṇavasaṃyuktaṃ prāṇam eva samabhyaset
daśakṛtvas triṣavaṇaṃ māsād arvāg jitānilaḥ
hṛtpuṇḍarīkam antaḥstham ūrdhvanālam adhomukham
dhyātvordhvamukham unnidram aṣṭapattraṃ sakarṇikam
karṇikāyāṃ nyaset sūryasomāgnīn uttarottaram
vahnimadhye smared rūpaṃ mamaitad dhyānamaṅgalam
samaṃ praśāntaṃ sumukhaṃ dīrghacārucaturbhujam
sucārusundaragrīvaṃ sukapolaṃ śucismitam
samānakarṇavinyastasphuranmakarakuṇḍalam
hemāmbaraṃ ghanaśyāmaṃ śrīvatsaśrīniketanam
śaṅkhacakragadāpadmavanamālāvibhūṣitam
nūpurair vilasatpādaṃ kaustubhaprabhayā yutam
dyumatkirīṭakaṭakakaṭisūtrāṅgadāyutam
sarvāṅgasundaraṃ hṛdyaṃ prasādasumukhekṣaṇam
sukumāram abhidhyāyet sarvāṅgeṣu mano dadhat
indriyāṇīndriyārthebhyo manasākṛṣya tan manaḥ
buddhyā sārathinā dhīraḥ praṇayen mayi sarvataḥ
tat sarvavyāpakaṃ cittam ākṛṣyaikatra dhārayet
nānyāni cintayed bhūyaḥ susmitaṃ bhāvayen mukham
tatra labdhapadaṃ cittam ākṛṣya vyomni dhārayet
tac ca tyaktvā madāroho na kiṃcid api cintayet
evaṃ samāhitamatir mām evātmānam ātmani
vicaṣṭe mayi sarvātman jyotir jyotiṣi saṃyutam
dhyānenetthaṃ sutīvreṇa yuñjato yogino manaḥ
saṃyāsyaty āśu nirvāṇaṃ dravyajñānakriyābhramaḥ
śrībhagavān uvāca
jitendriyasya yuktasya jitaśvāsasya yoginaḥ
mayi dhārayataś ceta upatiṣṭhanti siddhayaḥ
śrīuddhava uvāca
kayā dhāraṇayā kā svit kathaṃ vā siddhir acyuta
kati vā siddhayo brūhi yogināṃ siddhido bhavān
śrībhagavān uvāca
siddhayo 'ṣṭādaśa proktā dhāraṇā yogapāragaiḥ
tāsām aṣṭau matpradhānā daśaiva guṇahetavaḥ
aṇimā mahimā mūrter laghimā prāptir indriyaiḥ
prākāmyaṃ śrutadṛṣṭeṣu śaktipreraṇam īśitā
guṇeṣv asaṅgo vaśitā yatkāmas tad avasyati
etā me siddhayaḥ saumya aṣṭāv autpattikā matāḥ
anūrmimattvaṃ dehe 'smin dūraśravaṇadarśanam
manojavaḥ kāmarūpaṃ parakāyapraveśanam
svacchandamṛtyur devānāṃ sahakrīḍānudarśanam
yathāsaṃkalpasaṃsiddhir ājñāpratihatā gatiḥ
trikālajñatvam advaṃdvaṃ paracittādyabhijñatā
agnyarkāmbuviṣādīnāṃ pratiṣṭambho 'parājayaḥ
etāś coddeśataḥ proktā yogadhāraṇasiddhayaḥ
yayā dhāraṇayā yā syād yathā vā syān nibodha me
bhūtasūkṣmātmani mayi tanmātraṃ dhārayen manaḥ
aṇimānam avāpnoti tanmātropāsako mama
mahattattvātmani mayi yathāsaṃsthaṃ mano dadhat
mahimānam avāpnoti bhūtānāṃ ca pṛthak pṛthak
paramāṇumaye cittaṃ bhūtānāṃ mayi rañjayan
kālasūkṣmārthatāṃ yogī laghimānam avāpnuyāt
dhārayan mayy ahaṃtattve mano vaikārike 'khilam
sarvendriyāṇām ātmatvaṃ prāptiṃ prāpnoti manmanāḥ
mahaty ātmani yaḥ sūtre dhārayen mayi mānasam
prākāmyaṃ pārameṣṭhyaṃ me vindate 'vyaktajanmanaḥ
viṣṇau tryadhīśvare cittaṃ dhārayet kālavigrahe
sa īśitvam avāpnoti kṣetrajñakṣetracodanām
nārāyaṇe turīyākhye bhagavacchabdaśabdite
mano mayy ādadhad yogī maddharmā vaśitām iyāt
nirguṇe brahmaṇi mayi dhārayan viśadaṃ manaḥ
paramānandam āpnoti yatra kāmo 'vasīyate
śvetadvīpapatau cittaṃ śuddhe dharmamaye mayi
dhārayañchvetatāṃ yāti ṣaḍūrmirahito naraḥ
mayy ākāśātmani prāṇe manasā ghoṣam udvahan
tatropalabdhā bhūtānāṃ haṃso vācaḥ śṛṇoty asau
cakṣus tvaṣṭari saṃyojya tvaṣṭāram api cakṣuṣi
māṃ tatra manasā dhyāyan viśvaṃ paśyati dūrataḥ
mano mayi susaṃyojya dehaṃ tadanuvāyunā
maddhāraṇānubhāvena tatrātmā yatra vai manaḥ
yadā mana upādāya yad yad rūpaṃ bubhūṣati
tat tad bhaven manorūpaṃ madyogabalam āśrayaḥ
parakāyaṃ viśan siddha ātmānaṃ tatra bhāvayet
piṇḍaṃ hitvā viśet prāṇo vāyubhūtaḥ ṣaḍaṅghrivat
pārṣṇyāpīḍya gudaṃ prāṇaṃ hṛduraḥkaṇṭhamūrdhasu
āropya brahmarandhreṇa brahma nītvotsṛjet tanum
vihariṣyan surākrīḍe matsthaṃ sattvaṃ vibhāvayet
vimānenopatiṣṭhanti sattvavṛttīḥ surastriyaḥ
yathā saṃkalpayed buddhyā yadā vā matparaḥ pumān
mayi satye mano yuñjaṃs tathā tat samupāśnute
yo vai madbhāvam āpanna īśitur vaśituḥ pumān
kutaścin na vihanyeta tasya cājñā yathā mama
madbhaktyā śuddhasattvasya yogino dhāraṇāvidaḥ
tasya traikālikī buddhir janmamṛtyūpabṛṃhitā
agnyādibhir na hanyeta muner yogamayaṃ vapuḥ
madyogaśāntacittasya yādasām udakaṃ yathā
madvibhūtīr abhidhyāyan śrīvatsāstravibhūṣitāḥ
dhvajātapatravyajanaiḥ sa bhaved aparājitaḥ
upāsakasya mām evaṃ yogadhāraṇayā muneḥ
siddhayaḥ pūrvakathitā upatiṣṭhanty aśeṣataḥ
jitendriyasya dāntasya jitaśvāsātmano muneḥ
maddhāraṇāṃ dhārayataḥ kā sā siddhiḥ sudurlabhā
antarāyān vadanty etā yuñjato yogam uttamam
mayā sampadyamānasya kālakṣapaṇahetavaḥ
janmauṣadhitapomantrair yāvatīr iha siddhayaḥ
yogenāpnoti tāḥ sarvā nānyair yogagatiṃ vrajet
sarvāsām api siddhīnāṃ hetuḥ patir ahaṃ prabhuḥ
ahaṃ yogasya sāṃkhyasya dharmasya brahmavādinām
aham ātmāntaro bāhyo 'nāvṛtaḥ sarvadehinām
yathā bhūtāni bhūteṣu bahir antaḥ svayaṃ tathā
śrīuddhava uvāca
tvaṃ brahma paramaṃ sākṣād anādyantam apāvṛtam
sarveṣām api bhāvānāṃ trāṇasthityapyayodbhavaḥ
uccāvaceṣu bhūteṣu durjñeyam akṛtātmabhiḥ
upāsate tvāṃ bhagavan yāthātathyena brāhmaṇāḥ
yeṣu yeṣu ca bhūteṣu bhaktyā tvāṃ paramarṣayaḥ
upāsīnāḥ prapadyante saṃsiddhiṃ tad vadasva me
gūḍhaś carasi bhūtātmā bhūtānāṃ bhūtabhāvana
na tvāṃ paśyanti bhūtāni paśyantaṃ mohitāni te
yāḥ kāś ca bhūmau divi vai rasāyāṃ vibhūtayo dikṣu mahāvibhūte
tā mahyam ākhyāhy anubhāvitās te namāmi te tīrthapadāṅghripadmam
śrībhagavān uvāca
evam etad ahaṃ pṛṣṭaḥ praśnaṃ praśnavidāṃ vara
yuyutsunā vinaśane sapatnair arjunena vai
jñātvā jñātivadhaṃ garhyam adharmaṃ rājyahetukam
tato nivṛtto hantāhaṃ hato 'yam iti laukikaḥ
sa tadā puruṣavyāghro yuktyā me pratibodhitaḥ
abhyabhāṣata mām evaṃ yathā tvaṃ raṇamūrdhani
aham ātmoddhavāmīṣāṃ bhūtānāṃ suhṛd īśvaraḥ
ahaṃ sarvāṇi bhūtāni teṣāṃ sthityudbhavāpyayaḥ
ahaṃ gatir gatimatāṃ kālaḥ kalayatām aham
guṇāṇāṃ cāpy ahaṃ sāmyaṃ guṇiny autpattiko guṇaḥ
guṇinām apy ahaṃ sūtraṃ mahatāṃ ca mahān aham
sūkṣmāṇām apy ahaṃ jīvo durjayānām ahaṃ manaḥ
hiraṇyagarbho vedānāṃ mantrāṇāṃ praṇavas trivṛt
akṣarāṇām akāro 'smi padāni chandasām aham
indro 'haṃ sarvadevānāṃ vasūnām asmi havyavāṭ
ādityānām ahaṃ viṣṇū rudrāṇāṃ nīlalohitaḥ
brahmarṣīṇāṃ bhṛgur ahaṃ rājarṣīṇām ahaṃ manuḥ
devarṣīṇāṃ nārado 'haṃ havirdhāny asmi dhenuṣu
siddheśvarāṇāṃ kapilaḥ suparṇo 'haṃ patatriṇām
prajāpatīnāṃ dakṣo 'haṃ pitṝṇām aham aryamā
māṃ viddhy uddhava daityānāṃ prahlādam asureśvaram
somaṃ nakṣatrauṣadhīnāṃ dhaneśaṃ yakṣarakṣasām
airāvataṃ gajendrāṇāṃ yādasāṃ varuṇaṃ prabhum
tapatāṃ dyumatāṃ sūryaṃ manuṣyāṇāṃ ca bhūpatim
uccaiḥśravās turaṃgāṇāṃ dhātūnām asmi kāñcanam
yamaḥ saṃyamatāṃ cāham sarpāṇām asmi vāsukiḥ
nāgendrāṇām ananto 'haṃ mṛgendraḥ śṛṅgidaṃṣṭriṇām
āśramāṇām ahaṃ turyo varṇānāṃ prathamo 'nagha
tīrthānāṃ srotasāṃ gaṅgā samudraḥ sarasām aham
āyudhānāṃ dhanur ahaṃ tripuraghno dhanuṣmatām
dhiṣṇyānām asmy ahaṃ merur gahanānāṃ himālayaḥ
vanaspatīnām aśvattha oṣadhīnām ahaṃ yavaḥ
purodhasāṃ vasiṣṭho 'haṃ brahmiṣṭhānāṃ bṛhaspatiḥ
skando 'haṃ sarvasenānyām agraṇyāṃ bhagavān ajaḥ
yajñānāṃ brahmayajño 'haṃ vratānām avihiṃsanam
vāyvagnyarkāmbuvāgātmā śucīnām apy ahaṃ śuciḥ
yogānām ātmasaṃrodho mantro 'smi vijigīṣatām
ānvīkṣikī kauśalānāṃ vikalpaḥ khyātivādinām
strīṇāṃ tu śatarūpāhaṃ puṃsāṃ svāyambhuvo manuḥ
nārāyaṇo munīnāṃ ca kumāro brahmacāriṇām
dharmāṇām asmi saṃnyāsaḥ kṣemāṇām abahirmatiḥ
guhyānāṃ sūnṛtaṃ maunaṃ mithunānām ajas tv aham
saṃvatsaro 'smy animiṣām ṛtūnāṃ madhumādhavau
māsānāṃ mārgaśīrṣo 'haṃ nakṣatrāṇāṃ tathābhijit
ahaṃ yugānāṃ ca kṛtaṃ dhīrāṇāṃ devalo 'sitaḥ
dvaipāyano 'smi vyāsānāṃ kavīnāṃ kāvya ātmavān
vāsudevo bhagavatāṃ tvaṃ tu bhāgavateṣv aham
kimpuruṣānāṃ hanumān vidyādhrāṇāṃ sudarśanaḥ
ratnānāṃ padmarāgo 'smi padmakośaḥ supeśasām
kuśo 'smi darbhajātīnāṃ gavyam ājyaṃ haviḥṣv aham
vyavasāyinām ahaṃ lakṣmīḥ kitavānāṃ chalagrahaḥ
titikṣāsmi titikṣūṇāṃ sattvaṃ sattvavatām aham
ojaḥ saho balavatāṃ karmāhaṃ viddhi sātvatām
sātvatāṃ navamūrtīnām ādimūrtir ahaṃ parā
viśvāvasuḥ pūrvacittir gandharvāpsarasām aham
bhūdharāṇām ahaṃ sthairyaṃ gandhamātram ahaṃ bhuvaḥ
apāṃ rasaś ca paramas tejiṣṭhānāṃ vibhāvasuḥ
prabhā sūryendutārāṇāṃ śabdo 'haṃ nabhasaḥ paraḥ
brahmaṇyānāṃ balir ahaṃ vīrāṇām aham arjunaḥ
bhūtānāṃ sthitir utpattir ahaṃ vai pratisaṃkramaḥ
gatyuktyutsargopādānam ānandasparśalakṣaṇam
āsvādaśrutyavaghrāṇam ahaṃ sarvendriyendriyam
pṛthivī vāyur ākāśa āpo jyotir ahaṃ mahān
vikāraḥ puruṣo 'vyaktaṃ rajaḥ sattvaṃ tamaḥ param
aham etat prasaṃkhyānaṃ jñānaṃ tattvaviniścayaḥ
mayeśvareṇa jīvena guṇena guṇinā vinā
sarvātmanāpi sarveṇa na bhāvo vidyate kvacit
saṃkhyānaṃ paramāṇūnāṃ kālena kriyate mayā
na tathā me vibhūtīnāṃ sṛjato 'ṇḍāni koṭiśaḥ
tejaḥ śrīḥ kīrtir aiśvaryaṃ hrīs tyāgaḥ saubhagaṃ bhagaḥ
vīryaṃ titikṣā vijñānaṃ yatra yatra sa me 'ṃśakaḥ
etās te kīrtitāḥ sarvāḥ saṃkṣepeṇa vibhūtayaḥ
manovikārā evaite yathā vācābhidhīyate
vācaṃ yaccha mano yaccha prāṇān yacchendriyāṇi ca
ātmānam ātmanā yaccha na bhūyaḥ kalpase 'dhvane
yo vai vāṅmanasī samyag asaṃyacchan dhiyā yatiḥ
tasya vrataṃ tapo dānaṃ sravaty āmaghaṭāmbuvat
tasmād vaco manaḥ prāṇān niyacchen matparāyaṇaḥ
madbhaktiyuktayā buddhyā tataḥ parisamāpyate
śryuddhava uvāca
yas tvayābhihitaḥ pūrvaṃ dharmas tvadbhaktilakṣaṇaḥ
varṇāśramācāravatāṃ sarveṣāṃ dvipadām api
yathānuṣṭhīyamānena tvayi bhaktir nṛṇāṃ bhavet
svadharmeṇāravindākṣa tan mamākhyātum arhasi
purā kila mahābāho dharmaṃ paramakaṃ prabho
yat tena haṃsarūpeṇa brahmaṇe 'bhyāttha mādhava
sa idānīṃ sumahatā kālenāmitrakarśana
na prāyo bhavitā martyaloke prāg anuśāsitaḥ
vaktā kartāvitā nānyo dharmasyācyuta te bhuvi
sabhāyām api vairiñcyāṃ yatra mūrtidharāḥ kalāḥ
kartrāvitrā pravaktrā ca bhavatā madhusūdana
tyakte mahītale deva vinaṣṭaṃ kaḥ pravakṣyati
tat tvaṃ naḥ sarvadharmajña dharmas tvadbhaktilakṣaṇaḥ
yathā yasya vidhīyeta tathā varṇaya me prabho
śrīśuka uvāca
itthaṃ svabhṛtyamukhyena pṛṣṭaḥ sa bhagavān hariḥ
prītaḥ kṣemāya martyānāṃ dharmān āha sanātanān
śrībhagavān uvāca
dharmya eṣa tava praśno naiḥśreyasakaro nṛṇām
varṇāśramācāravatāṃ tam uddhava nibodha me
ādau kṛtayuge varṇo nṛṇāṃ haṃsa iti smṛtaḥ
kṛtakṛtyāḥ prajā jātyā tasmāt kṛtayugaṃ viduḥ
vedaḥ praṇava evāgre dharmo 'haṃ vṛṣarūpadhṛk
upāsate taponiṣṭhā haṃsaṃ māṃ muktakilbiṣāḥ
tretāmukhe mahābhāga prāṇān me hṛdayāt trayī
vidyā prādurabhūt tasyā aham āsaṃ trivṛn makhaḥ
viprakṣatriyaviṭśūdrā mukhabāhūrupādajāḥ
vairājāt puruṣāj jātā ya ātmācāralakṣaṇāḥ
gṛhāśramo jaghanato brahmacaryaṃ hṛdo mama
vakṣaḥsthalād vanevāsaḥ saṃnyāsaḥ śirasi sthitaḥ
varṇānām āśramāṇāṃ ca janmabhūmyanusāriṇīḥ
āsan prakṛtayo nṝṇāṃ nīcair nīcottamottamāḥ
śamo damas tapaḥ śaucaṃ saṃtoṣaḥ kṣāntir ārjavam
madbhaktiś ca dayā satyaṃ brahmaprakṛtayas tv imāḥ
tejo balaṃ dhṛtiḥ śauryaṃ titikṣaudāryam udyamaḥ
sthairyaṃ brahmaṇyam aiśvaryaṃ kṣatraprakṛtayas tv imāḥ
āstikyaṃ dānaniṣṭhā ca adambho brahmasevanam
atuṣṭir arthopacayair vaiśyaprakṛtayas tv imāḥ
śuśrūṣaṇaṃ dvijagavāṃ devānāṃ cāpy amāyayā
tatra labdhena saṃtoṣaḥ śūdraprakṛtayas tv imāḥ
aśaucam anṛtaṃ steyaṃ nāstikyaṃ śuṣkavigrahaḥ
kāmaḥ krodhaś ca tarṣaś ca sa bhāvo 'ntyāvasāyinām
ahiṃsā satyam asteyam akāmakrodhalobhatā
bhūtapriyahite hā ca dharmo 'yaṃ sārvavarṇikaḥ
dvitīyaṃ prāpyānupūrvyāj janmopanayanaṃ dvijaḥ
vasan gurukule dānto brahmādhīyīta cāhūtaḥ
mekhalājinadaṇḍākṣabrahmasūtrakamaṇḍalūn
jaṭilo 'dhautadadvāso 'raktapīṭhaḥ kuśān dadhat
snānabhojanahomeṣu japoccāre ca vāgyataḥ
na chindyān nakharomāṇi kakṣopasthagatāny api
reto nāvakirej jātu brahmavratadharaḥ svayam
avakīrṇe 'vagāhyāpsu yatāsus tripadāṃ japet
agnyarkācāryagovipraguruvṛddhasurāñ śuciḥ
samāhita upāsīta saṃdhye dve yatavāg japan
ācāryaṃ māṃ vijānīyān nāvamanyeta karhicit
na martyabuddhyāsūyeta sarvadevamayo guruḥ
sāyaṃ prātar upānīya bhaikṣyaṃ tasmai nivedayet
yac cānyad apy anujñātam upayuñjīta saṃyataḥ
śuśrūṣamāṇa ācāryaṃ sadopāsīta nīcavat
yānaśayyāsanasthānair nātidūre kṛtāñjaliḥ
evaṃvṛtto gurukule vased bhogavivarjitaḥ
vidyā samāpyate yāvad bibhrad vratam akhaṇḍitam
yady asau chandasāṃ lokam ārokṣyan brahmaviṣṭapam
gurave vinyased dehaṃ svādhyāyārthaṃ bṛhadvrataḥ
agnau gurāv ātmani ca sarvabhūteṣu māṃ param
apṛthagdhīr upāsīta brahmavarcasvy akalmaṣaḥ
strīṇāṃ nirīkṣaṇasparśasaṃlāpakṣvelanādikam
prāṇino mithunībhūtān agṛhastho 'gratas tyajet
śaucam ācamanaṃ snānaṃ saṃdhyopāstir mamārcanam
tīrthasevā japo 'spṛśyābhakṣyāsaṃbhāṣyavarjanam
sarvāśramaprayukto 'yaṃ niyamaḥ kulanandana
madbhāvaḥ sarvabhūteṣu manovākkāyasaṃyamaḥ
evaṃ bṛhadvratadharo brāhmaṇo 'gnir iva jvalan
madbhaktas tīvratapasā dagdhakarmāśayo 'malaḥ
athānantaram āvekṣyan yathājijñāsitāgamaḥ
gurave dakṣiṇāṃ dattvā snāyād gurvanumoditaḥ
gṛhaṃ vanaṃ vopaviśet pravrajed vā dvijottamaḥ
āśramād āśramaṃ gacchen nānyathāmatparaś caret
gṛhārthī sadṛśīṃ bhāryām udvahed ajugupsitām
yavīyasīṃ tu vayasā yaṃ savarṇām anu kramāt
ijyādhyayanadānāni sarveṣāṃ ca dvijanmanām
pratigraho 'dhyāpanaṃ ca brāhmaṇasyaiva yājanam
pratigrahaṃ manyamānas tapastejoyaśonudam
anyābhyām eva jīveta śilair vā doṣadṛk tayoḥ
brāhmaṇasya hi deho 'yaṃ kṣudrakāmāya neṣyate
kṛcchrāya tapase ceha pretyānantasukhāya ca
śiloñchavṛttyā parituṣṭacitto dharmaṃ mahāntaṃ virajaṃ juṣāṇaḥ
mayy arpitātmā gṛha eva tiṣṭhan nātiprasaktaḥ samupaiti śāntim
samuddharanti ye vipraṃ sīdantaṃ matparāyaṇam
tān uddhariṣye na cirād āpadbhyo naur ivārṇavāt
sarvāḥ samuddhared rājā piteva vyasanāt prajāḥ
ātmānam ātmanā dhīro yathā gajapatir gajān
evaṃvidho narapatir vimānenārkavarcasā
vidhūyehāśubhaṃ kṛtsnam indreṇa saha modate
sīdan vipro vaṇigvṛttyā paṇyair evāpadaṃ taret
khaḍgena vāpadākrānto na śvavṛttyā kathaṃcana
vaiśyavṛttyā tu rājanyo jīven mṛgayayāpadi
cared vā viprarūpeṇa na śvavṛttyā kathaṃcana
śūdravṛttiṃ bhajed vaiśyaḥ śūdraḥ kārukaṭakriyām
kṛcchrān mukto na garhyeṇa vṛttiṃ lipseta karmaṇā
vedādhyāyasvadhāsvāhābalyannādyair yathodayam
devarṣipitṛbhūtāni madrūpāṇy anvahaṃ yajet
yadṛcchayopapannena śuklenopārjitena vā
dhanenāpīḍayan bhṛtyān nyāyenaivāharet kratūn
kuṭumbeṣu na sajjeta na pramādyet kuṭumby api
vipaścin naśvaraṃ paśyed adṛṣṭam api dṛṣṭavat
putradārāptabandhūnāṃ saṃgamaḥ pānthasaṃgamaḥ
anudehaṃ viyanty ete svapno nidrānugo yathā
itthaṃ parimṛśan mukto gṛheṣv atithivad vasan
na gṛhair anubadhyeta nirmamo nirahaṃkṛtaḥ
karmabhir gṛhamedhīyair iṣṭvā mām eva bhaktimān
tiṣṭhed vanaṃ vopaviśet prajāvān vā parivrajet
yas tv āsaktamatir gehe putravittaiṣaṇāturaḥ
straiṇaḥ kṛpaṇadhīr mūḍho mamāham iti badhyate
aho me pitarau vṛddhau bhāryā bālātmajātmajāḥ
anāthā mām ṛte dīnāḥ kathaṃ jīvanti duḥkhitāḥ
evaṃ gṛhāśayākṣiptahṛdayo mūḍhadhīr ayam
atṛptas tān anudhyāyan mṛto 'ndhaṃ viśate tamaḥ
śrībhagavān uvāca
vanaṃ vivikṣuḥ putreṣu bhāryāṃ nyasya sahaiva vā
vana eva vasec chāntas tṛtīyaṃ bhāgam āyuṣaḥ
kandamūlaphalair vanyair medhyair vṛttiṃ prakalpayet
vasīta valkalaṃ vāsas tṛṇaparṇājināni vā
keśaromanakhaśmaśrumalāni bibhṛyād dataḥ
na dhāved apsu majjeta trikālaṃ sthaṇḍileśayaḥ
grīṣme tapyeta pañcāgnīn varṣāsv āsāraṣāḍ jale
ākaṇṭhamagnaḥ śiśira evaṃ vṛttas tapaś caret
agnipakvaṃ samaśnīyāt kālapakvam athāpi vā
ulūkhalāśmakuṭṭo vā dantolūkhala eva vā
svayaṃ saṃcinuyāt sarvam ātmano vṛttikāraṇam
deśakālabalābhijño nādadītānyadāhṛtam
vanyaiś carupuroḍāśair nirvapet kālacoditān
na tu śrautena paśunā māṃ yajeta vanāśramī
agnihotraṃ ca darśaś ca paurṇamāsaś ca pūrvavat
cāturmāsyāni ca muner āmnātāni ca naigamaiḥ
evaṃ cīrṇena tapasā munir dhamanisaṃtataḥ
māṃ tapomayam ārādhya ṛṣilokād upaiti mām
yas tv etat kṛcchrataś cīrṇaṃ tapo niḥśreyasaṃ mahat
kāmāyālpīyase yuñjyād bāliśaḥ ko 'paras tataḥ
yadāsau niyame 'kalpo jarayā jātavepathuḥ
ātmany agnīn samāropya maccitto 'gniṃ samāviśet
yadā karmavipākeṣu lokeṣu nirayātmasu
virāgo jāyate samyaṅ nyastāgniḥ pravrajet tataḥ
iṣṭvā yathopadeśaṃ māṃ dattvā sarvasvam ṛtvije
agnīn svaprāṇa āveśya nirapekṣaḥ parivrajet
viprasya vai saṃnyasato devā dārādirūpiṇaḥ
vighnān kurvanty ayaṃ hy asmān ākramya samiyāt param
bibhṛyāc cen munir vāsaḥ kaupīnācchādanaṃ param
tyaktaṃ na daṇḍapātrābhyām anyat kiṃcid anāpadi
dṛṣṭipūtaṃ nyaset pādaṃ vastrapūtaṃ pibej jalam
satyapūtāṃ vaded vācaṃ manaḥpūtaṃ samācaret
maunānīhānilāyāmā daṇḍā vāgdehacetasām
na hy ete yasya santy aṅga veṇubhir na bhaved yatiḥ
bhikṣāṃ caturṣu varṇeṣu vigarhyān varjayaṃś caret
saptāgārān asaṃkﾱptāṃs tuṣyel labdhena tāvatā
bahir jalāśayaṃ gatvā tatropaspṛśya vāgyataḥ
vibhajya pāvitaṃ śeṣaṃ bhuñjītāśeṣam āhṛtam
ekaś caren mahīm etāṃ niḥsaṅgaḥ saṃyatendriyaḥ
ātmakrīḍa ātmarata ātmavān samadarśanaḥ
viviktakṣemaśaraṇo madbhāvavimalāśayaḥ
ātmānaṃ cintayed ekam abhedena mayā muniḥ
anvīkṣetātmano bandhaṃ mokṣaṃ ca jñānaniṣṭhayā
bandha indriyavikṣepo mokṣa eṣāṃ ca saṃyamaḥ
tasmān niyamya ṣaḍvargaṃ madbhāvena caren muniḥ
viraktaḥ kṣudrakāmebhyo labdhvātmani sukhaṃ mahat
puragrāmavrajān sārthān bhikṣārthaṃ praviśaṃś caret
puṇyadeśasaricchailavanāśramavatīṃ mahīm
vānaprasthāśramapadeṣv abhīkṣṇaṃ bhaikṣyam ācaret
saṃsidhyaty āśv asaṃmohaḥ śuddhasattvaḥ śilāndhasā
naitadvastutayā paśyeddṛśyamānaṃ vinaśyati
asaktacitto viramed ihāmutracikīrṣitāt
yad etad ātmani jagan manovākprāṇasaṃhatam
sarvaṃ māyeti tarkeṇa svasthas tyaktvā na tat smaret
jñānaniṣṭho virakto vā madbhakto vānapekṣakaḥ
saliṅgān āśramāṃs tyaktvā cared avidhigocaraḥ
budho bālakavat krīḍet kuśalo jaḍavac caret
vaded unmattavad vidvān gocaryāṃ naigamaś caret
vedavādarato na syān na pāṣaṇḍī na haitukaḥ
śuṣkavādavivāde na kaṃcit pakṣaṃ samāśrayet
nodvijeta janād dhīro janaṃ codvejayen na tu
ativādāṃs titikṣeta nāvamanyeta kaṃcana
deham uddiśya paśuvad vairaṃ kuryān na kenacit
eka eva paro hy ātmā bhūteṣv ātmany avasthitaḥ
yathendur udapātreṣu bhūtāny ekātmakāni ca
alabdhvā na viṣīdeta kāle kāle 'śanaṃ kvacit
labdhvā na hṛṣyed dhṛtimān ubhayaṃ daivatantritam
āhārārthaṃ samīheta yuktaṃ tatprāṇadhāraṇam
tattvaṃ vimṛśyate tena tad vijñāya vimucyate
yadṛcchayopapannānnam adyāc chreṣṭham utāparam
tathā vāsas tathā śayyāṃ prāptaṃ prāptaṃ bhajen muniḥ
śaucam ācamanaṃ snānaṃ na tu codanayā caret
anyāṃś ca niyamāñ jñānī yathāhaṃ līlayeśvaraḥ
na hi tasya vikalpākhyā yā ca madvīkṣayā hatā
ādehāntāt kvacit khyātis tataḥ sampadyate mayā
duḥkhodarkeṣu kāmeṣu jātanirveda ātmavān
ajjñāsitamaddharmo muniṃ gurum upavrajet
tāvat paricared bhaktaḥ śraddhāvān anasūyakaḥ
yāvad brahma vijānīyān mām eva gurum ādṛtaḥ
yas tv asaṃyataṣaḍvargaḥ pracaṇḍendriyasārathiḥ
jñānavairāgyarahitas tridaṇḍam upajīvati
surān ātmānam ātmasthaṃ nihnute māṃ ca dharmahā
avipakvakaṣāyo 'smād amuṣmāc ca vihīyate
bhikṣor dharmaḥ śamo 'hiṃsā tapa īkṣā vanaukasaḥ
gṛhiṇo bhūtarakṣejyā dvijasyācāryasevanam
brahmacaryaṃ tapaḥ śaucaṃ saṃtoṣo bhūtasauhṛdam
gṛhasthasyāpy ṛtau gantuḥ sarveṣāṃ madupāsanam
iti māṃ yaḥ svadharmeṇa bhajen nityam ananyabhāk
sarvabhūteṣu madbhāvo madbhaktiṃ vindate dṛḍhām
bhaktyoddhavānapāyinyā sarvalokamaheśvaram
sarvotpattyapyayaṃ brahma kāraṇaṃ mopayāti saḥ
iti svadharmanirṇiktasattvo nirjñātamadgatiḥ
jñānavijñānasampanno nacirāt samupaiti mām
varṇāśramavatāṃ dharma eṣa ācāralakṣaṇaḥ
sa eva madbhaktiyuto niḥśreyasakaraḥ paraḥ
etat te 'bhihitaṃ sādho bhavān pṛcchati yac ca mām
yathā svadharmasaṃyukto bhakto māṃ samiyāt param
śrībhagavān uvāca
yo vidyāśrutasampannaḥ ātmavān nānumānikaḥ
māyāmātram idaṃ jñātvā jñānaṃ ca mayi saṃnyaset
jñāninas tv aham eveṣṭaḥ svārtho hetuś ca saṃmataḥ
svargaś caivāpavargaś ca nānyo 'rtho madṛte priyaḥ
jñānavijñānasaṃsiddhāḥ padaṃ śreṣṭhaṃ vidur mama
jñānī priyatamo 'to me jñānenāsau bibharti mām
tapas tīrthaṃ japo dānaṃ pavitrāṇītarāṇi ca
nālaṃ kurvanti tāṃ siddhiṃ yā jñānakalayā kṛtā
tasmāj jñānena sahitaṃ jñātvā svātmānam uddhava
jñānavijñānasampanno bhaja māṃ bhaktibhāvataḥ
jñānavijñānayajñena mām iṣṭvātmānam ātmani
sarvayajñapatiṃ māṃ vai saṃsiddhiṃ munayo 'gaman
tvayy uddhavāśrayati yas trividho vikāro māyāntarāpatati nādyapavargayor yat
janmādayo 'sya yad amī tava tasya kiṃ syur ādyantayor yad asato 'sti tad eva madhye
śrīuddhava uvāca
jñānaṃ viśuddhaṃ vipulaṃ yathaitad vairāgyavijñānayutaṃ purāṇam
ākhyāhi viśveśvara viśvamūrte tvadbhaktiyogaṃ ca mahadvimṛgyam
tāpatrayeṇābhihatasya ghore saṃtapyamānasya bhavādhvanīśa
paśyāmi nānyac charaṇaṃ tavāṅghridvaṃdvātapatrād amṛtābhivarṣāt
daṣṭaṃ janaṃ saṃpatitaṃ bile 'smin kālāhinā kṣudrasukhorutarṣam
samuddharainaṃ kṛpayāpavargyair vacobhir āsiñca mahānubhāva
śrībhagavān uvāca
ittham etat purā rājā bhīṣmaṃ dharmabhṛtāṃ varam
ajātaśatruḥ papraccha sarveṣāṃ no 'nuśṛṇvatām
nivṛtte bhārate yuddhe suhṛnnidhanavihvalaḥ
śrutvā dharmān bahūn paścān mokṣadharmān apṛcchata
tān ahaṃ te 'bhidhāsyāmi devavratamakhāc chrutān
jñānavairāgyavijñānaśraddhābhaktyupabṛṃhitān
navaikādaśa pañca trīn bhāvān bhūteṣu yena vai
īkṣetāthāikam apy eṣu taj jñānaṃ mama niścitam
etad eva hi vijñānaṃ na tathaikena yena yat
sthityutpattyapyayān paśyed bhāvānāṃ triguṇātmanām
ādāv ante ca madhye ca sṛjyāt sṛjyaṃ yad anviyāt
punas tatpratisaṃkrāme yac chiṣyeta tad eva sat
śrutiḥ pratyakṣam aitihyam anumānaṃ catuṣṭayam
pramāṇeṣv anavasthānād vikalpāt sa virajyate
karmaṇāṃ pariṇāmitvād ā viriñcyād amaṅgalam
vipaścin naśvaraṃ paśyed adṛṣṭam api dṛṣṭavat
bhaktiyogaḥ puraivoktaḥ prīyamāṇāya te 'nagha
punaś ca kathayiṣyāmi madbhakteḥ kāraṇaṃ param
śraddhāmṛtakathāyāṃ me śaśvan madanukīrtanam
pariniṣṭhā ca pūjāyāṃ stutibhiḥ stavanaṃ mama
ādaraḥ paricaryāyāṃ sarvāṅgair abhivandanam
madbhaktapūjābhyadhikā sarvabhūteṣu manmatiḥ
madartheṣv aṅgaceṣṭā ca vacasā madguṇeraṇam
mayy arpaṇaṃ ca manasaḥ sarvakāmavivarjanam
madarthe 'rthaparityāgo bhogasya ca sukhasya ca
iṣṭaṃ dattaṃ hutaṃ japtaṃ madarthaṃ yad vrataṃ tapaḥ
evaṃ dharmair manuṣyāṇām uddhavātmanivedinām
mayi saṃjāyate bhaktiḥ ko 'nyo 'rtho 'syāvaśiṣyate
yadātmany arpitaṃ cittaṃ śāntaṃ sattvopabṛṃhitam
dharmaṃ jñānaṃ sa vairāgyam aiśvaryaṃ cābhipadyate
yad arpitaṃ tad vikalpe indriyaiḥ paridhāvati
rajasvalaṃ cāsanniṣṭhaṃ cittaṃ viddhi viparyayam
dharmo madbhaktikṛt prokto jñānaṃ caikātmyadarśanam
guṇeṣv asaṅgo vairāgyam aiśvaryaṃ cāṇimādayaḥ
śrīuddhava uvāca
yamaḥ katividhaḥ prokto niyamo vārikarṣaṇa kaḥ śamaḥ ko damaḥ kṛṣṇa
kā titikṣā dhṛtiḥ prabho kiṃ dānaṃ kiṃ tapaḥ śauryam
kim satyam ṛtam ucyate kas tyāgaḥ kiṃ dhanaṃ ceṣṭam
ko yajñaḥ kā ca dakṣiṇā puṃsaḥ kiṃ svid balaṃ śrīman
bhago lābhaś ca keśava kā vidyā hrīḥ parā kā śrīḥ
kiṃ sukhaṃ duḥkham eva ca kaḥ paṇḍitaḥ kaś ca mūrkhaḥ
kaḥ panthā utpathaś ca kaḥ kaḥ svargo narakaḥ kaḥ svit
ko bandhur uta kiṃ gṛham ka āḍhyaḥ ko daridro vā
kṛpaṇaḥ kaḥ ka īśvaraḥ etān praśnān mama brūhi
viparītāṃś ca satpate śrībhagavān uvāca
ahiṃsā satyam asteyam asaṅgo hrīr asaṃcayaḥ
āstikyaṃ brahmacaryaṃ ca maunaṃ sthairyaṃ kṣamābhayam
śaucaṃ japas tapo homaḥ śraddhātithyaṃ madarcanam
tīrthāṭanaṃ parārthehā tuṣṭir ācāryasevanam
ete yamāḥ saniyamā ubhayor dvādaśa smṛtāḥ
puṃsām upāsitās tāta yathākāmaṃ duhanti hi
śamo manniṣṭhatā buddher dama indriyasaṃyamaḥ
titikṣā duḥkhasammarṣo jihvopasthajayo dhṛtiḥ
daṇḍanyāsaḥ paraṃ dānaṃ kāmatyāgas tapaḥ smṛtam
svabhāvavijayaḥ śauryaṃ satyaṃ ca samadarśanam
anyac ca sūnṛtā vāṇī kavibhiḥ parikīrtitā
karmasv asaṃgamaḥ śaucaṃ tyāgaḥ saṃnyāsa ucyate
dharma iṣṭaṃ dhanaṃ nṝṇāṃ yajño 'haṃ bhagavattamaḥ
dakṣiṇā jñānasaṃdeśaḥ prāṇāyāmaḥ paraṃ balam
bhago ma aiśvaro bhāvo lābho madbhaktir uttamaḥ
vidyātmani bhidābādho jugupsā hrīr akarmasu
śrīr guṇā nairapekṣyādyāḥ sukhaṃ duḥkhasukhātyayaḥ
duḥkhaṃ kāmasukhāpekṣā paṇḍito bandhamokṣavit
mūrkho dehādyahaṃbuddhiḥ panthā mannigamaḥ smṛtaḥ
utpathaś cittavikṣepaḥ svargaḥ sattvaguṇodayaḥ
narakas tamaunnāho bandhur gurur ahaṃ sakhe
gṛhaṃ śarīraṃ mānuṣyaṃ guṇāḍhyo hy āḍhya ucyate
daridro yas tv asaṃtuṣṭaḥ kṛpaṇo yo 'jitendriyaḥ
guṇeṣv asaktadhīr īśo guṇasaṅgo viparyayaḥ
eta uddhava te praśnāḥ sarve sādhu nirūpitāḥ
kiṃ varṇitena bahunā lakṣaṇaṃ guṇadoṣayoḥ
guṇadoṣadṛśir doṣo guṇas tūbhayavarjitaḥ
śrīuddhava uvāca
vidhiś ca pratiṣedhaś ca nigamo hīśvarasya te
avekṣate 'ravindākṣa guṇaṃ doṣaṃ ca karmaṇām
varṇāśramavikalpaṃ ca pratilomānulomajam
dravyadeśavayaḥkālān svargaṃ narakam eva ca
guṇadoṣabhidādṛṣṭim antareṇa vacas tava
niḥśreyasaṃ kathaṃ nṝṇāṃ niṣedhavidhilakṣaṇam
pitṛdevamanuṣyānāṃ vedaś cakṣus taveśvara
śreyas tv anupalabdhe 'rthe sādhyasādhanayor api
guṇadoṣabhidādṛṣṭir nigamāt te na hi svataḥ
nigamenāpavādaś ca bhidāyā iti ha bhramaḥ
śrībhagavān uvāca
yogās trayo mayā proktā nṝṇāṃ śreyovidhitsayā
jñānaṃ karma ca bhaktiś ca nopāyo 'nyo 'sti kutracit
nirviṇṇānāṃ jñānayogo nyāsinām iha karmasu
teṣv anirviṇṇacittānāṃ karmayogas tu kāminām
yadṛcchayā matkathādau jātaśraddhas tu yaḥ pumān
na nirviṇṇo nātisakto bhaktiyogo 'sya siddhidaḥ
tāvat karmāṇi kurvīta na nirvidyeta yāvatā
matkathāśravaṇādau vā śraddhā yāvan na jāyate
svadharmastho yajan yajñair anāśīḥkāma uddhava
na yāti svarganarakau yady anyan na samācaret
asmiṃl loke vartamānaḥ svadharmastho 'naghaḥ śuciḥ
jñānaṃ viśuddham āpnoti madbhaktiṃ vā yadṛcchayā
svargiṇo 'py etam icchanti lokaṃ nirayiṇas tathā
sādhakaṃ jñānabhaktibhyām ubhayaṃ tad asādhakam
na naraḥ svargatiṃ kāṅkṣen nārakīṃ vā vicakṣaṇaḥ
nemaṃ lokaṃ ca kāṅkṣeta dehāveśāt pramādyati
etad vidvān purā mṛtyor abhavāya ghaṭeta saḥ
apramatta idaṃ jñātvā martyam apy arthasiddhidam
chidyamānaṃ yamair etaiḥ kṛtanīḍaṃ vanaspatim
khagaḥ svaketam utsṛjya kṣemaṃ yāti hy alampaṭaḥ
ahorātraiś chidyamānaṃ buddhvāyur bhayavepathuḥ
muktasaṅgaḥ paraṃ buddhvā nirīha upaśāmyati
nṛdeham ādyaṃ sulabhaṃ sudurlabhaṃ plavaṃ sukalpaṃ gurukarṇadhāram
mayānukūlena nabhasvateritaṃ pumān bhavābdhiṃ na taret sa ātmahā
yadārambheṣu nirviṇṇo viraktaḥ saṃyatendriyaḥ
abhyāsenātmano yogī dhārayed acalaṃ manaḥ
dhāryamāṇaṃ mano yarhi bhrāmyad āśv anavasthitam
atandrito 'nurodhena mārgeṇātmavaśaṃ nayet
manogatiṃ na visṛjej jitaprāṇo jitendriyaḥ
sattvasampannayā buddhyā mana ātmavaśaṃ nayet
eṣa vai paramo yogo manasaḥ saṃgrahaḥ smṛtaḥ
hṛdayajñatvam anvicchan damyasyevārvato muhuḥ
sāṃkhyena sarvabhāvānāṃ pratilomānulomataḥ
bhavāpyayāv anudhyāyen mano yāvat prasīdati
nirviṇṇasya viraktasya puruṣasyoktavedinaḥ
manas tyajati daurātmyaṃ cintitasyānucintayā
yamādibhir yogapathair ānvīkṣikyā ca vidyayā
mamārcopāsanābhir vā nānyair yogyaṃ smaren manaḥ
yadi kuryāt pramādena yogī karma vigarhitam
yogenaiva dahed aṃho nānyat tatra kadācana
sve sve 'dhikāre yā niṣṭhā sa guṇaḥ parikīrtitaḥ
karmaṇāṃ jātyaśuddhānām anena niyamaḥ kṛtaḥ
guṇadoṣavidhānena saṅgānāṃ tyājanecchayā
jātaśraddho matkathāsu nirviṇṇaḥ sarvakarmasu
veda duḥkhātmakān kāmān parityāge 'py anīśvaraḥ
tato bhajeta māṃ prītaḥ śraddhālur dṛḍhaniścayaḥ
juṣamāṇaś ca tān kāmān duḥkhodarkāṃś ca garhayan
proktena bhaktiyogena bhajato māsakṛn muneḥ
kāmā hṛdayyā naśyanti sarve mayi hṛdi sthite
bhidyate hṛdayagranthiś chidyante sarvasaṃśayāḥ
kṣīyante cāsya karmāṇi mayi dṛṣṭe 'khilātmani
tasmān madbhaktiyuktasya yogino vai madātmanaḥ
na jñānaṃ na ca vairāgyaṃ prāyaḥ śreyo bhaved iha
yat karmabhir yat tapasā jñānavairāgyataś ca yat
yogena dānadharmeṇa śreyobhir itarair api
sarvaṃ madbhaktiyogena madbhakto labhate 'ñjasā
svargāpavargaṃ maddhāma kathaṃcid yadi vāñchati
na kiṃcit sādhavo dhīrā bhaktā hy ekāntino mama
vāñchanty api mayā dattaṃ kaivalyam apunarbhavam
nairapekṣyaṃ paraṃ prāhur niḥśreyasam analpakam
tasmān nirāśiṣo bhaktir nirapekṣasya me bhavet
na mayy ekāntabhaktānāṃ guṇadoṣodbhavā guṇāḥ
sādhūnāṃ samacittānāṃ buddheḥ param upeyuṣām
evam etān mayā diṣṭān anutiṣṭhanti me pathaḥ
kṣemaṃ vindanti matsthānaṃ yad brahma paramaṃ viduḥ
śrībhagavān uvāca
ya etān matpatho hitvā bhaktijñānakriyātmakān
kṣudrān kāmāṃś calaiḥ prāṇair juṣantaḥ saṃsaranti te
sve sve 'dhikāre yā niṣṭhā sa guṇaḥ parikīrtitaḥ
viparyayas tu doṣaḥ syād ubhayor eṣa niścayaḥ
śuddhyaśuddhī vidhīyete samāneṣv api vastuṣu
dravyasya vicikitsārthaṃ guṇadoṣau śubhāśubhau
dharmārthaṃ vyavahārārthaṃ yātrārtham iti cānagha
darśito 'yaṃ mayācāro dharmam udvahatāṃ dhuram
bhūmyambvagnyanilākāśā bhūtānāṃ pañcadhātavaḥ
ābrahmasthāvarādīnāṃ śārīrā ātmasaṃyutāḥ
vedena nāmarūpāṇi viṣamāṇi sameṣv api
dhātuṣūddhava kalpyanta eteṣāṃ svārthasiddhaye
deśakālādibhāvānāṃ vastūnāṃ mama sattama
guṇadoṣau vidhīyete niyamārthaṃ hi karmaṇām
akṛṣṇasāro deśānām abrahmaṇyo 'śucir bhavet
kṛṣṇasāro 'py asauvīrakīkaṭāsaṃskṛteriṇam
karmaṇyo guṇavān kālo dravyataḥ svata eva vā
yato nivartate karma sa doṣo 'karmakaḥ smṛtaḥ
dravyasya śuddhyaśuddhī ca dravyeṇa vacanena ca
saṃskāreṇātha kālena mahattvālpatayātha vā
śaktyāśaktyātha vā buddhyā samṛddhyā ca yad ātmane
aghaṃ kurvanti hi yathā deśāvasthānusārataḥ
dhānyadārvasthitantūnāṃ rasataijasacarmaṇām
kālavāyvagnimṛttoyaiḥ pārthivānāṃ yutāyutaiḥ
amedhyaliptaṃ yad yena gandhalepaṃ vyapohati
bhajate prakṛtiṃ tasya tac chaucaṃ tāvad iṣyate
snānadānatapo'vasthāvīryasaṃskārakarmabhiḥ
matsmṛtyā cātmanaḥ śaucaṃ śuddhaḥ karmācared dvijaḥ
mantrasya ca parijñānaṃ karmaśuddhir madarpaṇam
dharmaḥ sampadyate ṣaḍbhir adharmas tu viparyayaḥ
kvacid guṇo 'pi doṣaḥ syād doṣo 'pi vidhinā guṇaḥ
guṇadoṣārthaniyamas tadbhidām eva bādhate
samānakarmācaraṇaṃ patitānāṃ na pātakam
autpattiko guṇaḥ saṅgo na śayānaḥ pataty adhaḥ
yato yato nivarteta vimucyeta tatas tataḥ
eṣa dharmo nṛṇāṃ kṣemaḥ śokamohabhayāpahaḥ
viṣayeṣu guṇādhyāsāt puṃsaḥ saṅgas tato bhavet
saṅgāt tatra bhavet kāmaḥ kāmād eva kalir nṛṇām
kaler durviṣahaḥ krodhas tamas tam anuvartate
tamasā grasyate puṃsaś cetanā vyāpinī drutam
tayā virahitaḥ sādho jantuḥ śūnyāya kalpate
tato 'sya svārthavibhraṃśo mūrchitasya mṛtasya ca
viṣayābhiniveśena nātmānaṃ veda nāparam
vṛkṣajīvikayā jīvan vyarthaṃ bhastreva yaḥ śvasan
phalaśrutir iyaṃ nṝṇāṃ na śreyo rocanaṃ param
śreyovivakṣayā proktaṃ yathā bhaiṣajyarocanam
utpattyaiva hi kāmeṣu prāṇeṣu svajaneṣu ca
āsaktamanaso martyā ātmano 'narthahetuṣu
natān aviduṣaḥ svārthaṃ bhrāmyato vṛjinādhvani
kathaṃ yuñjyāt punas teṣu tāṃs tamo viśato budhaḥ
evaṃ vyavasitaṃ kecid avijñāya kubuddhayaḥ
phalaśrutiṃ kusumitāṃ na vedajñā vadanti hi
kāminaḥ kṛpaṇā lubdhāḥ puṣpeṣu phalabuddhayaḥ
agnimugdhā dhūmatāntāḥ svaṃ lokaṃ na vidanti te
na te mām aṅga jānanti hṛdisthaṃ ya idaṃ yataḥ
ukthaśastrā hy asutṛpo yathā nīhāracakṣuṣaḥ
te me matam avijñāya parokṣaṃ viṣayātmakāḥ
hiṃsāyāṃ yadi rāgaḥ syād yajña eva na codanā
hiṃsāvihārā hy ālabdhaiḥ paśubhiḥ svasukhecchayā
yajante devatā yajñaiḥ pitṛbhūtapatīn khalāḥ
svapnopamam amuṃ lokam asantaṃ śravaṇapriyam
āśiṣo hṛdi saṃkalpya tyajanty arthān yathā vaṇik
rajaḥsattvatamoniṣṭhā rajaḥsattvatamojuṣaḥ
upāsata indramukhyān devādīn na yathaiva mām
iṣṭveha devatā yajñair gatvā raṃsyāmahe divi
tasyānta iha bhūyāsma mahāśālā mahākulāḥ
evaṃ puṣpitayā vācā vyākṣiptamanasāṃ nṛṇām
mānināṃ cātilubdhānāṃ madvārttāpi na rocate
vedā brahmātmaviṣayās trikāṇḍaviṣayā ime
parokṣavādā ṛṣayaḥ parokṣaṃ mama ca priyam
śabdabrahma sudurbodhaṃ prāṇendriyamanomayam
anantapāraṃ gambhīraṃ durvigāhyaṃ samudravat
mayopabṛṃhitaṃ bhūmnā brahmaṇānantaśaktinā
bhūteṣu ghoṣarūpeṇa biseṣūrṇeva lakṣyate
yathorṇanābhir hṛdayād ūrṇām udvamate mukhāt
ākāśād ghoṣavān prāṇo manasā sparśarūpiṇā
chandomayo 'mṛtamayaḥ sahasrapadavīṃ prabhuḥ
oṃkārād vyañjitasparśasvaroṣmāntasthabhūṣitām
vicitrabhāṣāvitatāṃ chandobhiś caturuttaraiḥ
anantapārāṃ bṛhatīṃ sṛjaty ākṣipate svayam
gāyatry uṣṇig anuṣṭup ca bṛhatī paṅktir eva ca
triṣṭub jagaty aticchando hy atyaṣṭyatijagadvirāṭ
kiṃ vidhatte kim ācaṣṭe kim anūdya vikalpayet
ity asyā hṛdayaṃ loke nānyo mad veda kaścana
māṃ vidhatte 'bhidhatte māṃ vikalpyāpohyate tv aham
etāvān sarvavedārthaḥ śabda āsthāya māṃ bhidām
māyāmātram anūdyānte pratiṣidhya prasīdati
