praṇamya śāradāṃ devīṃ divyavijñānaśālinīm
vacmi cetovinodārthamuddhāraṃ kīrasammateḥ
asti candrapuraṃ nāma nagaram
tatra vikramaseno nāma rājā babhūva
tasminnagare haridatto nāma śreṣṭhī tasya bhāryā śṛṅgārasundarīnāmnī
tatputro madanavinodanāmā babhūva
tasya patnī prabhāvatī
sā somadattaśreṣṭhinaḥ kanyā
madanavinodastu atīvaviṣayāsaktaḥ kuputraḥ pituḥ śikṣāṃ na śṛṇoti
tasya dyūtamṛgayāveśyāmadyādiṣu atīva āsaktiḥ
kumārgacāriṇaṃ taṃ kuputraṃ dṛṣṭvā tatpitā haridattaḥ sapatnīkaḥ atīva duḥkhitaḥ saṃjātaḥ
taṃ haridattaṃ kuputraduḥkhena pīḍitaṃ dṛṣṭvā tasya sakhā trivikramanāmā dvijaḥ svagṛhato nītinipuṇaṃ śukaṃ sārikāṃ ca gṛhītvā tadgṛhe gatvā prāha sakhe haridatta enaṃ śukaṃ sapatnīkaṃ putravattvaṃ paripālaya
etatsaṃrakṣaṇena tava duḥkhaṃ dūrībhaviṣyati
haridattastu taṃ śukaṃ gṛhītvā putrāya samarpayāmāsa
madanavinodena śayanamandire svarṇapañjarasthaḥ sthāpitaḥ paripoṣitaśca
athaikadā rahasi śuko madanaṃ prāha
he sakhe
pitroste duḥkhinorduḥkhātpatatyaśrucayo bhuvi
tena pāpena te vatsa patanaṃ devaśarmavat
sa prāha kathametat śuka āha asti pañcapuraṃ nāma nagaram
tatra satyaśarmā brāhmaṇaḥ
tadbhāryā dharmaśīlānāmnī putrastu devaśarmā
sa ca adhītavidyaḥ pitṛpracchannavṛttyā deśāntaraṃ gatvā bhāgīrathītīre tapaḥ kṛtavān
ekadā sa tapasvī gaṅgātīre japārthamupaviṣṭaḥ
tasminkāle kayācit balākayā uḍḍīyamānayā tadaṅgopari purīṣotsargaḥ kṛtaḥ
sa ca tapasvī krodhākulitanetraḥ yāvadūrdhvaṃ paśyati tāvattatkrodhāgninā bhasmībhūtāṃ balākāṃ bhūmau patitāṃ dṛṣṭvā balākāṃ dagdhvā nārāyaṇadvijagṛhe bhikṣārthaṃ yayau
svabhartṛśuśrūṣāparayā tatpatnyā kopābhiviṣṭo nirbhartsitaḥ satpakṣihāyam uktaśca nāhaṃ balākeva tvatkopasthānam
sa ca pracchannapātakajñānādbhīto vismitaśca preṣitaśca tayā dharmavyādhapārśva vārāṇasīṃ nagarīṃ yayau
tatra raktāktahastaṃ yamapratibhaṃ māṃsavikrayaṃ vidadhānaṃ taṃ dṛṣṭvā dṛśāmantaḥsthitaḥ
vyādhena svāgatapraśnapūrvakaṃ svagṛhaṃ nītvā nijapitarau sabhaktikaṃ bhojayitvā paścāttasya bhojanaṃ dattam
tadanantaraṃ sa ca vyādhaṃ jñānakāraṇaṃ papraccha kathaṃ satī jñānavatī kathaṃ ca tvaṃ jñānavān
tena vyādhenoktam
nijānvayapraṇītaṃ yaḥ samyagdharmaṃ niṣevate
uttamādhamamadhyeṣu vikāreṣu parāṅmukhaḥ
sa gṛhī sa muniḥ sādhuḥ sa ca yogī sa dhārmikaḥ
pitṛśuśrūṣako nityaṃ jantuḥ sādhāraṇaśca yaḥ
ahaṃ sāpi ca evaṃ jñāninau tvaṃ ca nijapitarau parityajya bhramanmādṛśāṃ na sambhāṣaṇārhaḥ
paramatithiṃ matvā jalpitaḥ
evamuktaḥ sa brāhmaṇo vinayaparaṃ vyādhaṃ papraccha
tenoktam
na pūjayanti ye pūjyānmānyānna mānayanti ye
jīvanti nindyamānāste mṛtāḥ svargaṃ na yānti ca
vyādhena bodhitastena sa yayau gṛhamātmanaḥ
abhavatkīrtimāṃlloke parataḥ kīrtibhājanam
tasmādvaṇigdharmaṃ svakulodbhavaṃ smara pitrośca vinayaparo bhava
evamuktaḥ sa madanaḥ pitarau namaskṛtya tadanujñāto bhāryāṃ cāpṛcchya pravahaṇam adhirūḍhavān gato deśāntaram
paścāttatpatnī katiciddināni śokayuktā nirvāhya svairiṇībhiḥ sakhībhiḥ pratibodhitā puruṣāntarābhilāṣukābhavat
yatastābhirevamuktam
tāvatpitā tathā bandhuryāvajjīvati mānavaḥ
mṛto mṛta iti jñātvā kṣaṇātsneho nivartate
atastvaṃ svapatim aprāpyamāṇā nijaśarīrasya katiciddinasthāyiyauvanasya puruṣāntararamaṇād gṛhāṇa phalam
tatastāsāṃ vacanena puruṣāntarasya guṇacandrasaṃjñasya ramaṇāya śṛṅgāraṃ vidhāya yāvatpracalitā tāvatsārikayā mā gacchetyādivacanairnirbhartsitā
tato yāvatsā tāṃ sārikāṃ galamoṭanapūrvaṃ vināśayati tāvaduḍḍīya yayau
tataḥ kṣaṇaṃ sthitvā sveṣṭadevatāṃ hṛdi smṛtvā tāmbūlaṃ pragṛhya yāvaccalitā tāvat śukaḥ prāha siddhirastu
kva gantavyam ityādivākyaiḥ pṛṣṭā
sā ca śukavacanaṃ śakunamiti kṛtvā prahasya tamāha he śukarāja narāntarāsvādaṃ vijñātuṃ pracalitāsmi
śuka uvāca yuktamidaṃ kartavyameva paraṃ duṣkaraṃ ninditaṃ ca kulastrīṇām
kiñca tadā gamyatā yadi viparīte samāyāte sati tava buddhirasti
yadi nāsti tadā parābhavapadaṃ bhaviṣyasi
yataḥ
kautukānveṣiṇo nityaṃ durjanā vyasanāgame
māsopavāsinī yadvad vaṇikputrakacagrahe
papraccha sā tadā sārdhaṃ puṃścalībhiḥ kṛtādarā
sasambhramā jagādedaṃ kimidaṃ bhāṣitaṃ śukaḥ
yadi te kautukaṃ subhru parārthaṃ gaccha sundari
sthirībhūya tvayā paścāt śrāvyeyaṃ mahatī kathā
evaṃ śukoktaṃ śrutvā yadā sā kautukākulacetasā nijagṛha āsīnāsti tadā śukaḥ kathāṃ prāha asti candrāvatī puraḥ
tasyāṃ bhīmanāmā nṛpaḥ
tatra sudhano nāma mohanaśreṣṭhisutaḥ tannagaravāsino haridattasya kalatraṃ lakṣmīṃ rantumīhate
tadvatsā na manyate
tato māsopavāsinīṃ pūrṇābhidhānāṃ gatvā pūrṇadhanāvarjitāṃ kṛtvā haridatte nagarādbahirgate tadgṛhe dūtītvena preṣayāmāsa
sāpi cāṭūktibhirlakṣmīṃ prasādayāmāsa
prasannayā ca tayetyuktam yattvaṃ yācase tatkaromi
pūrṇayoktam tarhi manmataṃ naraṃ bhaja
tayoktam kulastrīṇāṃ naitadyujyate paraṃ yattavāgre pratipannaṃ tatkaromi
uktaṃ ca
śīrṣa chidyatām atha bhavatu bandhanaṃ calatu savathā lakṣmīḥ
pratipannapālane supuruṣāṇāṃ yad bhavatu tad bhavatu
tathā ca
dṛḍhalohaśṛṅkhalānāṃ bhavatu vivadhapāśabandhanam
tābhyāmapi adhikataro vācābandhaḥ supuruṣasya
adyāpi nojhati haraḥ kila kālakūṭaṃ kūrmo bibharti dharaṇīṃ khalu cātmapṛṣṭhe
ambhonidhirvahati duḥsahavāḍavāgnimaṅgīkṛtaṃ sukṛtinaḥ paripālayanti
tacchrutvā hṛṣṭā pūrṇā
evamevaitat
tatastāṃ lakṣmīṃ pratividhāya guṇamohanārthe pradoṣe svagṛhe nināya
tataḥ sa mohanaḥ kathitavelopari nāgataḥ kiṃcit kāryādivaiyagryeṇa
tato lakṣmyā sakāmayoktam yatkamapi naraṃ samānaya
tataḥ pūrṇayā mūḍhayā tatpatireva samānītaḥ
svabhartari samāyāte sā kathaṃ bhavatviti kathaṃ gṛhaṃ yātviti tvaṃ sakhyastava vā kathayantu
tā āhuḥ na jānīmaḥ
tvameva kathaya
śuka āha yadi na yāsi tadā kathayāmi
tayoktam na yāsyāmi
śukaḥ sā āgacchanneva svapatiriti jñātvā taṃ kacagrahaṃ pragṛhyaivamuvāca he śaṭha sarvadā tvamiti mamāgre jalpasi yanme tvāṃ vinā nānyā vallabhā asti
adhunā tu mayā parīkṣito jñātaśceti kopaṃ cakre
sa ca tāṃ kaṣṭena sukomalavacanairanunīya svagṛhaṃ ninye
kathāṃ śrutvā śukenoktāṃ bhayavismayakāriṇīm
puṃścalīvṛndasaṃyuktā suptā rātrau vaṇikpriyā
sā tathaiva samaṃ tābhirdvitīyo 'hni niśāmukhe
śukamāpṛcchya calitā śukastāmidamabravīt
yatheṣṭaṃ gaccha suśroṇi yadi jānāsi duḥkṛte
pratyuttaraṃ samāyāte yaśodevīva saṅkaṭe
tataḥ prabhāvatī pṛcchati kā yaśodevī
kadā kasminsaṅkaṭe tayā ka upāyaḥ kṛta iti
śukaḥ yadā kathayāmi tadā mayi suratavighātena tava kopaḥ prāṇaniṣūdanaḥ syāt
sā āha suhṛdāṃ sādhvasādhvapi śrotavyameva ityanujñātaḥ śukaḥ āha asti nandanaṃ nāma nagaram
tatra nandano nāma rājā
tatputro rājaśekharaḥ
tadvadhūḥ śaśiprabhā
tāṃ dhanasenasuto vīranāmā dṛṣṭvā sakāmaḥ san jvarapīḍito 'bhūt
bhojanādi na vidhatte
sa ca mātrā yaśodevyā pṛṣṭaḥ sansagadgadaṃ kāraṇamāha sā ca rājakanyā durlabhā
sa kathaṃ jīvatu iti praśnaḥ
tayoktam tvameva kathaya
śukaḥ yadi prabhāvati adya na yāsi tadā kathayāmi ityukte sā āha kathayeti
atha śukaḥ sā yaśodevī ekāṃ śunīṃ bhojanādyairāvarjayitvā ābharaṇāni paridhāyātmanā sārdhaṃ gṛhītvā śaśiprabhāpārśve gatvā tāṃ vijane sagadgadā jagādāhaṃ ca tvaṃ ca iyaṃ ca pūrvabhave bhaginyo 'bhūvan
mayā niḥśaṅkayā tvayā tu saśaṅkayā paranarābhilāṣaḥ pūritaḥ
anayā tu naiva
ato 'syāḥ śīlaprabhāvātkevalaṃ jātismaraṇameva na bhogāḥ śunikā ca saṃjātā
sambhogavighnājjātismaraṇaṃ ca na te vartate
mama punarbhogānnirvighnānnirvighnajātismaraṇaṃ ca
ato 'hamanukampayā imāṃ śunakīṃ tvāṃ ca dṛṣṭvā kathayitumāgatā
atastvayārthināṃ kāṅkṣitaṃ dātavyameva
yo dānaṃ kuryātsa bhavetsarvasampadāṃ sthānam
uktaṃ ca
kathayanti na yācante bhikṣāhārā gṛhe gṛhe
arthibhyo dīyatāṃ nityamadātuḥ phalamīdṛśam
tataḥ śaśiprabhā sakaṇṭhagrāhaṃ ruditvā prāha māmapi kalyāṇi puruṣāntareṇa yojaya
tato yaśodevī tāṃ svasthīkṛtya bhartṛviditāṃ svagṛhaṃ nītvā svaputreṇa yojayāmāsa
sa ca rājaśekharo dravyādidānatoṣitaḥ sakhīyamiti kṛtvā na nivārayāmāsa
rājaputraṃ rājaputrīṃ pratāryaivaṃ ca bhāmini
yaśodevyā mahadbuddhyā nijakāryamanuṣṭhitam
buddhirasti yadaiṣā te vraja subhru parāntikam
bhaja nidrāṃ viśālākṣi mānyathā svaṃ viḍambaya
iti śukakathāṃ śrutvā prabhāvatī suptā
iti śukasaptatau dvitīyā kathā
athānyadine prabhāvatī śukaṃ pṛcchati
śukaḥ
gaccha deva kimāścaryaṃ yatra te ramate manaḥ
nṛpavadyadi jānāsi paritrāṇaṃ tvamātmanaḥ
prabhāvatī pṛcchati kathametat
śukaḥ kathayatyasti viśālā nagarī
tatra sudarśano rājā
tatra ca vimalo nāma vaṇik
tasya ca patnīdvayaṃ subhagaṃ rūpasampannaṃ dṛṣṭvā kuṭilanāmā dhūrtastadbhāryādvayagrahaṇecchayā ambikāṃ devīmārādhya vimalarūpaṃ yayāce
labdhvā ca tatprakṛtiṃ vimale bahirgate tadgṛhaṃ gatvā prabhutvaṃ cakāra
prasādadhanadānairvaśīkṛto 'khilo 'pi parijanavargaḥ
tadbhāryādvayaṃ bahumānadānādinā saṃtoṣya svecchayā bhuṅkte
vimalo 'yaṃ dhanādyanityatāṃ śrutvā dātā babhūveti parijano 'navarataṃ cintayati
atha satyavimalo 'pi dvāramāgataḥ kuṭilājñayā dvārapālena niṣiddhaḥ
tato bahiḥsthaḥ phutkaroti vañcito 'haṃ dhūrtarājena
tasya caivaṃ krandato gotrajā janāḥ kautukācca militāḥ
tatkṣaṇāt haṭṭāni muktvā vaṇiksārtho militvā ārakṣikamantrimukhyānāṃ purataḥ phūccakre
rājanvañcito 'smi dhūrtarājena
tato rājñā tadavalokanāya prahitāḥ puruṣāḥ
tenāpi te dravyādidānena sānukūlāḥ kṛtāḥ
taṃ dhanadāyakaṃ gṛhe dṛṣṭvā jano vadati svāminvimalo gṛhe vidyate
ayaṃ ca dhūrtarāṭ dvārasthaḥ
tato nṛpeṇa dvāvapyekatra kṛtau
tato dvayormadhyānna ko 'pi dhūrtetarayorvyaktiṃ jānāti
jātaḥ kolāhalo 'khilalokavyavahāranāśakaro rājñaścāpavādaḥ
yato rājñāṃ duṣṭanigrahaḥ śiṣṭapālanaṃ ca svargāya
uktaṃ ca
prajāpīḍanasantāpāt samudbhūto hutāśanaḥ
rājñaḥ kulaṃ śriyaṃ prāṇān nādagdhvā vinivartate
tato rājā ekānte tayornirṇayamacintayat
tatkathaya kathaṃ niścayaḥ syāditi praśnaḥ
śukaḥ sa rājā labdhopāyastadvimalabhāryādvayaṃ pṛthakpṛthaksaṃsthāpya pṛṣṭavān kiṃ yuvayoḥ pāṇigrahaṇe bhartrā vibhūṣaṇaṃ pradattaṃ dhanaṃ ca
paścātkiṃ jalpitaṃ prathamasaṅgena ca kā vārttā bhartrā sahābhūt
kā mātā kaśca pitā
kiṃ kulam
kā jātiḥ
ityevaṃ pṛṣṭābhyāṃ yathālabdhaṃ yathāvṛttaṃ yathāproktaṃ yathāsuptaṃ sarvaṃ tābhyāṃ kathitam
paścāttu tau puruṣau pṛṣṭau parasparaṃ visaṃvadantau
tato bhāryādvayasya rukmiṇīsundarīnāmadheyasya yaḥ saṃvādaṃ vadati sa satyaḥ
itarastu dhūrto rājñā nirvāsitaḥ
satyastu rājñā sabhāryaḥ saskṛtaḥ svagṛhaṃ gataḥ
iti mahārājabuddhiḥ
iti kathāṃ śrutvā prabhāvatī suptā
athānyadā prabhāvatī śukaṃ pṛcchati
śukaḥ māṃ kṛtāvajñaṃ kṛtvā mā gaccha
yato bālakādapi hitaṃ vākyaṃ grāhyam
kṛtāvajñaḥ purā devi vṛddhavākyaparāṅmukhaḥ
patito brāhmaṇo 'narthe viṣakanyāvivāhane
prabhāvatī pṛcchati kathametat
śukaḥ asti somaprabhaṃ nāma dvijasthānam
tatra vidvāndhārmikaḥ somaśarmā nāma vipraḥ
tatputrī rūpaudāryaguṇopetā viṣakanyeti vijñātābhūt
tena tāṃ bhayena ko'pi na vivāhayati
tataḥ somaśarmā varārthaṃ bhuvaṃ paryaṭan samprāpto dvijasthānaṃ janasthānaṃ nāma
tatra govindanāmā brāhmaṇo jaḍo nirdhanaśca
tasmai kanyā pradattā
tena suhṛdāṃ nivārayatāmapi kṛtāvajñenoḍhā sarvarūpalāvaṇyaguṇopetā mohinī viṣakanyā
sā vidagdhā govindastu mūrkhaḥ laghuvayāśca
tataśca sā ātmano rūpalāvaṇyayauvanaṃ śuśoca
avidagdhaḥ patiḥ strīṇāṃ prauḍhānāṃ nāyako 'guṇī
guṇināṃ tyāgināṃ stoko vibhavaśceti duḥkhakṛt
sānyadā govindaṃ patimityabravīt mama piturgehātsamāgatāyā bahūni dināni saṃjātāni
tato 'haṃ tvayaiva saha gamiṣye nānyathā
tataḥ śakaṭaṃ mārgayitvā sabhāryakaḥ sa calitaḥ
yāvatprayāti tāvatpathi eko yuvā vāgmī surūpaḥ śūraśca viṣṇunāmā brāhmaṇo militaḥ
tasya brāhmaṇasya tasyāś cānyonyamanurāgaḥ saṃjātaḥ
uktaṃ ca prītiḥ syāddarśanādyaiḥ prathamamatha manaḥsaṅgasaṅkalpabhāvo nidrāchedastanutvaṃ vapuṣi kaluṣatā cendriyāṇāṃ nivṛttiḥ
hrīnāśonmādamūrcchāmaraṇamiti jagadyātyavasthā deśaitāḥ lagnairyatpuṣpabāṇaiḥ sa jayati madanaḥ saṃnirastānyadhanvī
sa pathiko dampatyoḥ pūgapatroccayaṃ dadāti
ityevaṃ grāmyabrāhmaṇorohaviṣṇor viśvastaḥ ātmano nirodhasaṅgabhayāduttīrya taṃ gantrīvāhamārohayati
viṣṇunā ca patyau vṛkṣāntaragate sā mohinī bhuktā ātmavaśīkṛtā
tayā cātmīyaṃ nāma gotraṃ kulakramaṃ cājñāpitaḥ
patyuśca samāgatasya tvaṃ coro 'sīti gantryārohaṇaṃ kuvato niṣedhaḥ kṛtaḥ
viṣṇurapi tāṃ gṛhītvā govindaṃ dharṣitavān
tatastayoḥ keśākeśi saṃvṛttam
govindastu viṣṇunā viṣakanyāprabhāveṇa nirjitaḥ
tatastāṃ gṛhītvā viṣṇuḥ svagṛhaṃ praticalitaḥ
govindaḥ pṛṣṭhastho mārgāsanne grāme gatvā phūtkṛtavān yadanena caureṇa mama bhāryā gṛhītā
trāyatāṃ tām
mama śaraṇaṃ bho janāḥ
atha grāmādhipena viṣṇurmohinīyuto dhṛtaḥ
pṛṣṭenottaraṃ dattaṃ viṣṇunā yatheyaṃ mayā pariṇītā
madīyāṃ ca bhāryāmeṣa pathiko mārge dṛṣṭvā grahilo babhūva
govindenāpi pṛṣṭena idamevottaritam
tato mantrī tayorekamevottaraṃ śrutvā jātyādikaṃ pṛṣṭavān
trayamapi tu saṃvadati tataḥ kathaṃ niścayaḥ
iti śukapraśnaḥ
tatastayā pṛṣṭaḥ śuka āha mantriṇoktam kiyanti dināni saṅgamasya yuṣmākaṃ prayāṇe
tairuktam kalye bhojanāntaraṃ saṃvṛttaḥ samāgamaḥ
tato mantriṇā brāhmaṇau pṛthakpṛthakpṛṣṭau kimanayā kalye bhojanavelāyāṃ bhuktam
yacca tayā bhuktaṃ tadgovindo jānāti itarastu na
tataḥ sa viḍambitaḥ sacivena
govindaḥ śikṣitaḥ
dhigimāṃ brāhmaṇīṃ paratreha ca duḥkhadāṃ muñca śīghram
uktaṃ ca
vaidyaṃ pānarataṃ naṭaṃ kupaṭhitaṃ mūrkhaṃ parivrājakaṃ yodhaṃ kāpuruṣaṃ viṭaṃ vivayasaṃ svādhyāyahīnaṃ dvijam
rājyaṃ bālanarendramantrirahitaṃ mitraṃ chalānveṣi ca bhāryāṃ yauvanagarvitāṃ pararatāṃ muñcanti ye paṇḍitāḥ
tathāpi kāminīlubdho dhikkṛtaḥ sādhubhistadā
tāmevādāya calitastatkṛte nihataḥ pathi
taddevi yaḥ karotyevamavajñāṃ vṛddhaśikṣitaḥ
sa parābhavamāpnoti govindo brāhmaṇo yathā
iti kathāṃ śrutvā prabhāvatī suptā
punaranyadine sā gamanāya śukaṃ pṛcchati
śukaḥ
gaccha devi vijānāsi yadi kartuṃ tvamuttaram
sabhāyāṃ nṛpateryadvadviṣame bālapaṇḍitā
prabhāvatīpṛṣṭaḥ śukaḥ kathāṃ prāha asti ujjayinī nāma nagarī
tatra vikramādityo rājā
tasya rājñaḥ kāmalīlā nāma uttamakule jātā
sā ca rājño 'tīva vallabhā
ekadā nṛpastayā sārdhaṃ bhojanaṃ kurvanbhṛṣṭamatsyāṃstasyai dāpayāmāsa
sā āha svāmin nāhametānpuruṣānavalokayitumapi samarthā kiṃ punaḥ sparśanam
iti śrutvā matsyā aṭṭahāsena tathā jahasuryathā nāgarikaloke śrutam
rājā ca tanmatsyahāsyakāraṇaṃ mantrijyotirvicchākunikakovidān pṛcchati
yadā na ko 'pi jānāti tadā sarvadvijāgresaraṃ purohitaṃ prāha yathā tvayaiva matsyahāsyakāraṇaṃ kathanīyamanyathā tvaṃ deśānnirvāsaṃ prāpnoṣi
purodhā apyetadvacaḥ śrutvā dinapañcakaṃ vyavadhāne yācayitvā saviṣādo gṛhamagamat
sa purohitaḥ tad uttaram ajānan purastād rājñā nirvāsyate
sa kathaṃ bhavatviti praśnaḥ
uttaramapyāha śukaḥ sa brāhmaṇo viṣādāpannaḥ putryā bālapaṇḍitayā babhāṣe tāta kathamudvignacitta iva lakṣyase
kathaya viṣādasya kāraṇam
vidvadbhirvipadyapyuccaiḥ sthātavyam
uktaṃ ca
sampadi yasya na harṣo vipadi viṣādo raṇe ca bhīrutvam
taṃ bhuvanatrayatilakaṃ jananī janayati sutaṃ viralam
tato brāhmaṇo 'viralaṃ vṛttāntamācaṣṭe anena kāraṇena rājā māṃ nāgarānnirvāsayati
yataḥ
na sauhṛdaṃ na viśvāso na sneho na ca bandhutā
kenāpi saha saṃsāre kuto rājñā chalārthinā
uktaṃ ca
kāke śaucaṃ dyūtakāre ca satyaṃ sarpe kṣāntiḥ strīṣu kāmopaśāntiḥ
klībe dhairyaṃ madyape tattvacintā rājā mitraṃ kena dṛṣṭaṃ śrutaṃ vā
kiñca
nadīnāṃ nakhināṃ caiva śṛṅgiṇāṃ śastrapāṇinām
viśvāso naiva kartavyaḥ strīṣu rājakuleṣu ca
bhoginaḥ kañcukāsaktāḥ krūrāḥ kuṭilagaminaḥ
duḥkhopasarpaṇīyāśca rājāno bhujagā iva
hasannapi nṛpo hanti mānayannapi durjanaḥ
spṛśannapi gajo hanti jighrannapi bhujaṅgamaḥ
eṣa rājā ā bālyātsevito 'pi mayi viparīto babhūva
tasmānmayā jīvitumicchatā dvijaiḥ saha paradeśaṃ gantavyam
uktaṃ ca
tyajedekaṃ kulasyārthe grāmasyārthe kulaṃ tyajet
grāmaṃ janapadasyārthe ātmārthe pṛthivīṃ tyajet
tataḥ sā bālikā tātavacanaṃ śrutvā prāha tāta tvayā yuktamuktam
paraṃ svāmirahitānāṃ na kvāpi pūjā
yata uktam
apradhānaḥ pradhānaḥ syādyadi seveta pārthivam
pradhāno 'pyapradhānaḥ syādyadi sevāvivarjitaḥ
āsannameva nṛpatirbhajate manuṣyaṃ vidyāvihīnamakulīnamasaṃstutaṃ vā
prāyeṇa bhūmipatayaḥ pramadā latāśca yaḥ pārśvato bhavati taṃ pariveṣṭayanti
ārohanti śanairmṛtyā dhunvantamapi pārthivam
kopaprasādavastūnāṃ vicinvanti samīpagāḥ
tathā ca
vidyāvatāṃ mahecchānāṃ śilpavikramaśālinām
sevāvṛttividāṃ caiva nāśrayaḥ pārthivaṃ vinā
ye jātyādimahotsāhā nopagacchanti pārthivam
teṣāmāmaraṇaṃ bhikṣā prāyaścittaṃ vinirmitam
rogairgrahair nṛpairgrasto yo na vetti jaḍakriyaḥ
madhyamantramupāyaṃ ca so 'vaśyaṃ tāta na sthiraḥ
uktaṃ ca
sarpānvyāghrān gajānsiṃhāndṛṣṭvopāyairvaśīkṛtān
rājeti kiyatī mātrā dhīmatāmapramādinām
tathā ca
rājānameva saṃśritya vidvānyāti paronnatim
vinā malayamanyatra candanaṃ na vivardhate
dhavalānyātapatrāṇi vājinaśca manoramāḥ
sadā mattāśca mātaṅgāḥ prasanne sati bhūpatau
tasmāttāttvaṃ rājñā mānyaḥ prasādapātraṃ ca
tataḥ sandehe 'sminmā viṣādībhava
yataḥ
rājagrahe samāyāte viṣame kāryasaṃśaye
saṃdigdhamanasāṃ rājñāṃ pradhānāḥ saṃśayacchidaḥ
tato he tāta sthirībhava
matsyahasanottaraṃ rājñaḥ purato mayābhidheyamiti
snāhi bhuṅkṣva
tataḥ sa evaṃ kṛtvā rājño 'grato gatvā sarvaṃ nivedayāmāsa
nṛpo 'pi tuṣṭastāmājuhāva
sā āśīrvādaṃ dattvā rājānamabravīt rājanmā mudhā viprānviḍambaya
kiṃ tvayā evaṃvidhaṃ matsyānāṃ hāsyaṃ dṛṣṭaṃ śrutaṃ vā
kathaṃ māmabalājanaṃ pṛcchanna vilajjase
yataḥ itaro 'pi na sāmānyo nṛpatirdivyarūpabhṛt
tvaṃ punarvikramādityo yathārtho 'si parantapa
uktaṃ ca
indrātprabhutvaṃ jvalanātpratāpaṃ krodhaṃ yamādvaiśravaṇācca vittam
sattvasthite rāmajanārdanābhyām ādāya rājñaḥ kriyate śarīram
tathā ca bhārate
mā vṛkodara pādena ekādaśacamūpatim
pañcanāmapi yo bharttā nāsāprakṛtimānavī
svāminkathaṃ na tvaṃ svayameva vicārayasi
yatastvameva sarvasaṃśayacchettā
athānyebhyaścet śrotuṃ kautukaṃ tarhi śṛṇu
iyaṃ rājñī na spṛśati hyasmānmatsyānmahāsatī
puruṣākhyānato rājan hasitāḥ śapharā dhruvam
paribhāvyastvayā rājan ślokārtho 'yaṃ sadā hṛdi
mūḍhadhīranyathā deva yadi pṛcchasi māṃ punaḥ
rājanrājapatnyāḥ sūryamapaśyantyāstatkathamasatītvaśaṅkā syāt
ślokārthe prastutārthe ca matsyānāṃ hasanaṃ budhāḥ
sanṛpā na vijānanti api sarvārthakovidāḥ
tataḥ sado mūḍhaṃ dṛṣṭvā bālapaṇḍitā utthāya yayau
śuko 'pyāha ahaṃ prātaḥ kathayiṣye
iti kīroktiṃ śrutvā prabhāvatī suptā
athāparasmindivase prabhāvatī śukaṃ prāha
śuka sa matsyahāsyavyatikaro rājñā jñāto na veti
śuka āha nṛpaḥ ślokārtham ajānan na nidrāṃ lebhe
uktaṃ ca
nidrā bhadre kutasteṣāṃ ye ṛṇavyādhipīḍitāḥ
avidheyakalatrāśca ye cānye kṛtavairiṇaḥ
rājā nidrābhāve kaṣṭena niśāṃ nītvā prātarbālapaṇḍitāmākārya prāha bālike ślokārtho na jñāto mayā
tasmānmatsyahāsyakāraṇe nivedaya
sā āha rājanmāṃ mā pṛccha
yataḥ
paścāttāpo 'tra bhavitā bhāryāyā vaṇijo yathā
āgraheṇa kṛtaḥ patyau maṇḍakāgamanaṃ prati
rājā kathametat
śukaḥ astyatra jayantī nāma nagarī
tatra vaṇiksutaḥ sumatirnāma tasya priyā padminī nāma
tasya ca vaṇijaḥ puṇyakṣayāddhanaṃ kṣīṇam
sa ca janaiḥ parityaktaḥ
yato jano dhanamitraḥ
uktaṃ ca
yasyārthāstasya mitrāṇi yasyārthāstasya bāndhavāḥ
yasyārthāḥ sa pumāṃlloke yasyārthāḥ sa ca paṇḍitaḥ
tathā ca bhārate
jīvanto 'pi mṛtāḥ pañca śrūyante kila bhārata
daridro vyādhito mūrkhaḥ pravāsī nityasevakaḥ
tathā ca
iha loke hi dhanināṃ paro 'pi svajanāyate
svajano 'pi daridrāṇāṃ tatkṣaṇāddurjanāyate
so 'pi ca tṛṇakāṣṭhādikamānīya purīmadhye vikrīṇāti
anyadā anena tṛṇakāṣṭhādikaṃ kimapi vane na prāptam
dṛḍhakāṣṭhamayo 'pi vighnavināyakaḥ prāptaḥ
tataścintitaṃ kimasau mama vidhāsyati uktaṃ ca
bubhukṣitaḥ kiṃ na karoti pāpaṃ kṣīṇā narā niṣkaruṇā bhavanti
prāṇārthamete hi samācaranti mataṃ satāṃ yanna mataṃ tadeṣām
yāvatsa tasya vināyakasya pāṭanāyottiṣṭhati tāvattuṣṭaḥ san jagāda ahaṃ tava pratidinaṃ pañca pañca maṇḍakāndāsye khaṇḍaghṛtayutān
mamālaye prātaryāyāḥ
paraṃ kasyāpi idaṃ rahasyaṃ na kathanīyam
kathite tu madvaco vitathaṃ bhaviṣyati
so 'pi ca tatheti pratipādya nityaṃ maṇḍakapañcakaṃ bhāryāyā arpayati
taddaivaṃ maṇḍakapañcakaṃ ghṛtakhaṇḍayuktamādāya tadbhāryā nijakuṭumbaṃ tṛptīkaroti
nityaṃ ca tānmaṇḍakān gotriṇāṃ gṛhe vāhayāmāsa
nijasakhyā mandodaryāstṛptyarthaṃ nityaṃ prāhiṇot
anyadā sā sakhī tāṃ papraccha
padminyapi maṇḍakāgamanamidaṃ na jānāti
tatastasyāḥ purā sā sakhī kapaṭādbrūte sakhi yadi tvaṃ mama purato guhyaṃ na kathayasi tatkaḥ snehaḥ
uktaṃ ca
dadāti pratigṛhṇāni guhyamākhyāti pṛcchati
bhuṅkte bhojayate caiva ṣaḍvidhaṃ prītilakṣaṇam
tataḥ padminyāha madīyaḥ patiridaṃ guhyaṃ mamāgre kathamapi na brūte mayā śataśaḥ pṛṣṭo 'pi
tayoktaṃ tarhi tvadīyaṃ jīvitaṃ rūpaṃ yauvanaṃ savamapi nirarthakameva yadidaṃ nājñāyi
tataḥ padminī patiṃ pṛcchati kathaṃ maṇḍakaprāptiḥ patirāha vidheḥ prasādāt
uktaṃ ca
dvīpādanyasmādapi madhyādapi jalanidherdiśo 'pyantāt
ānīya jhaṭiti ghaṭayati vidhirabhimatamabhimukhobhūtaḥ
kiñca
kṣutkṣāmasya karaṇḍapiṇḍitatanormlānendriyasya kṣudhā kṛtvākhurvivaraṃ svayaṃ nipatito naktaṃ mukhe bhoginaḥ
tṛptastatpiśitena satvaramasau tenaiva yātaḥ pathā svasthāstiṣṭhata daivameva hi nṛṇāṃ vṛddhau kṣaye kāraṇam
yadā na kathayati tadānaśanaṃ cakre
patirāha asminkathite mahatī hāniḥ paścāttāpaśca bhaviṣyati
evaṃ bodhitāpi sā yāvannāgrahaṃ muñcati tadā tena daivopahatacittena kathitam
uktaṃ ca
yasmai devāḥ prayacchanti puruṣāya parābhavam
buddhiṃ tasyāpakarṣanti na sa vetyātmano hitam
tena ca rājanvikramārkabuddhimuktena guhyaṃ kīrtitam
yato hīnapuṇyo buddhyā mucyate
uktaṃ ca
rāmo hemamṛgaṃ na vetti nahuṣo yāne yunakti dvijān viprādeva savatsadhenuharaṇe jātā matiścārjune
dyūte bhrātṛcatuṣṭayaṃ ca mahiṣīṃ dharmātmajo dattavān prāyaḥ satpuruṣo 'pyanarthasamaye buddhyā parityajyate
sā ca patimukhāt śrutvā sakhīpurī jagāda
tayā cātmapatiḥ kuṭhārahastaḥ preṣito vināyakapārśve
so 'pi padminīpatiśca prātastatra jagāma
vināyako 'pi dvāvapi mayūrabandhairbandhayāmāsa
so 'pi ca padminīpatiruktaḥ re tvadīya evāyamanarthaḥ
tatastvayyeva daṇḍo yujyate
tataḥ sakhīpatiryayāce
tānpañca maṇḍakāntasmai sa pradadau
tau dvāvapi svaṃ svaṃ gṛhaṃ jagmatuḥ
tataḥ patyā dāpitāḥ
paścāttāpaṃ ca kurute
tatastvamapi rājendra māṃ mā pṛccha
tava paścāttāpo bhaviṣyati
idaṃ ślokaṃ svayameva vicintaya
iti kathayitvā bālapaṇḍitā utthāya svagṛhaṃ gatā
iti kathāṃ śrutvā prabhāvatī suptā
anyasmindine prabhāvatī śukaṃ papraccha kīra punastanmatsyahāsyakāraṇaṃ rājñā jñātaṃ śrutaṃ na vā
śukaḥ prāha prātaḥ punarbālapaṇḍitām ākārayitvā rājā prāha kiṃ tanmatsyahāsyakāraṇam brūhi śīghraṃ bālike sā cāha
devāgraho na kartavyaḥ paścāttāpo bhaviṣyati
sthagikāsaktacittasya viprasyābhūtpurā yathā
asti dharaṇītale vatsonanāma paṭṭanam
tatra vīrākhyo rājā tatra ca keśavo nāma brāhmaṇaḥ
tena kadāciditi cintitaṃ yadahaṃ pitṛdhanaṃ na bhokṣye
uktaṃ ca
uttamāḥ svaguṇaiḥ khyātā madhyamāśca piturguṇaiḥ
adhamā mātulaiḥ khyātāḥ śvaśuraiścādhamādhamāḥ
kiñca
pitrarjitaṃ dravyaṃ bhoginaṃ kaṃ na karoti
svayamarjayati svayaṃ bhuṅkte viralā jananī janayati
ityavadhārya sa medinyāṃ babhrāma devatīrthaśmaśānanagareṣu dhanārtham
anyadā sa nirjane pradeśe prasiddhe śivacatvare karālāyāḥ śmaśāne ca paribhramya pariśrāntaḥ kapilakamaṭham apaśyat
tatra ca paryaṅkāsanasthaṃ tāpasaṃ dadarśa sa ca viprastasyāgre kṛtāñjalipuṭastasthau
tāpaso dhyānaṃ śanairmuktvā evamuktavān
kiṃ kasmai dīyate loke trāyate ko bhavārṇavāt
asādhyaṃ sādhyate kasya kāle 'smin atitheraho
tataḥ sa brāhmaṇa ūrdhvabāhurjagāda tavāham atithirdhanārthī
tāpaso 'pi taṃ vipram alpayācakaṃ dṛṣṭvā manasi duḥkhībabhūva
uktaṃ ca
stokārthaprārthanāndīnāndṛṣṭvodārānhi yācakān
khidyante 'tīva manasi api prāṇapradāyinaḥ
kiñca
abhibhūto 'pi vipadā karoti sujanaḥ parasya upakāram
apanayatyanyatāpaṃ candanatarukaḥ sahasrakaṇḍo 'pi
tato yogīndro yadā tvametatsparśanaṃ kariṣyasi tadā hemnaḥ pañcaśatāni nityaṃ dāsyatītyuktvā viprāya paryaṅkīkṛtaṃ sindūramarpayāmāsa
uktaśca etattvayānyasmai na dātavyaṃ na kathanīyaṃ ca
anyathā mama samīpe vyāvṛtya sameṣyati
tadarpitaṃ yadā sa dvijaḥ prātaḥ spṛśati tadā suvarṇaśatapañcakaṃ dadāti
sa ca ratnāvatīṃ purīṃ gataḥ
tatra sthagikāṃ nāma veśyāṃ nityaṃ kāmayate
sā ca taddravyāgamanaṃ na jānāti
kuṭṭinī pṛcchati hale eṣa vipraḥ kimapi vyavasāyādikaṃ na vidhatte
paraṃ dravyaṃ kuto 'smākaṃ vitarati kasmādvilasatīti
tato veśyā taṃ pṛcchati
sa vipraḥ sarvathā na kathayati
tato veśyayā svakalayā bhaktyā cārādhitaḥ
tataḥ pṛṣṭaḥ sankathayāmāsa yatsindūrāddravyāgamaḥ
tayā ca suptasya sindūraṃ gṛhītam
tato dravyābhāve kuṭṭinyā gṛhānniṣkāsitaḥ
uktaṃ ca
viśvāsapratipannānāṃ vañcane kā vidagdhatā
aṅkamāruhya suptaṃ hi hantuṃ kiṃ nāma pauruṣam
sa viprastatsindūramapaśyanphūtkurvanrājadvāraṃ yayau muṣito 'hamiti vadan
tato vivādaḥ saṃjātaḥ
kuṭṭinyāha
dhūrto 'sau matsutālubdho dhanahīno bhavatyasau
manobhavagrahagrasto 'samañjasamīdṛśam
janairguṇair asaṃbhāvyaṃ rājñā kathaṃ saṃbhāvyate
paraṃ satyamidaṃ jātaṃ sindūraṃ dhanadaṃ yataḥ
sa ca janairvaideśiko 'yamiti jñātvā nirvāsitaḥ
tacca sindūraṃ yogīndrameva yayau
tato rājanvikramāditya sthagikāprītinibandhanāttenākhyāte ca sindūre sthagikā naiva viprasya babhūva na ca sindūram
evaṃ tavāpi rājan ratiḥ prītiśca na bhaviṣyati
evamuktvā bālapaṇḍitā gṛhaṃ jagāma
iti kathāṃ śrutvā prabhāvatī suptā
athāparedyuḥ prabhāvatī śukaṃ pṛcchati
śuka uttaraṃ dadau devi bālapaṇḍitā dvitīye 'hni saṃyāte rājānaṃ prāha deva nāgrahaḥ kartuṃ yujyate
yataḥ
rājñā naivāgrahaḥ kāryaḥ śubhe vāśubhakarmaṇi
tadaṅgāni hi bhūtāni rājñāṃ hi mahatī tanuḥ
ākhyāte ca tava mayā vaṇikputryā yathābhavat
na bahirna gṛhaṃ rājaṃstathā te 'pi bhaviṣyati
rājā pṛcchati kathametat bālapaṇḍitā prāha asti pṛthvītale tripuraṃ nāma sthānam
tasmintrivikramo nāma rāja
tatra sundarābhidhāno vaṇik
tadbhāryā subhagā nāmātīva kulaṭā
sā ca bhartrā gṛhānniryāntī prayatnena niyantritā
tāṃ ca niyantraṇāt pūrvameko vaṇigyakṣagṛhe sthitaḥ sakāmāmabhajat
yadā ca bahirnirgacchantī patinā nivāritā tadā sakhīṃ prāha sakhi adya tvayā sa mānavo yakṣāyatana ākāraṇīyaḥ yathāhaṃ tatra gatvā taṃ rame
tvayā ca mayi gatāyāṃ paścādasmadgṛhaṃ jvālanīyaṃ yathā gṛhakāryāsakto jano māṃ gatāṃ na jānāti
atrāntare 'haṃ taṃ svecchayā bhuktvā samupāgacchāmi
tataḥ sakhīvacanātsa pumāṃstatrāyātaḥ
sāpyāgatā
tadā ca gatāyāṃ tasyāṃ sā sakhī tadgṛhaṃ prajvālitavatī
sa pumānprajvalane kutūhalī yakṣāyatanaṃ muktvā tatrāvalokanāya gataḥ
sā ca tatra sthitā samāptātmaprayojanā yāvatā gṛhamāgatā tāvatā gṛhaṃ dagdham
na gṛhaṃ na bahirbhūpa vaṇigvadhvā yathābhavat
tathā tava mahārāja bhaviṣyati suniścayam
atha cet jñātena ślokārthena prayojanaṃ tadā kalye svayameva jñāpayiṣyāmi
ityuktvā sā gṛhaṃ yayau
iti kathāṃ śrutvā prabhāvatī suptā
athāparedyuḥ savismayā prabhāvatī śukaṃ pṛcchati sma śuka kiṃ vijñātaṃ vikramārkeṇa matsyahasanakāraṇam śukaḥ prāha devi na kimapi rājñā svayaṃ jñātam
tato rājā prātardvijasutām āhūya bālapaṇḍitāṃ prāha tvayā ityuktaṃ yattvaṃ svayameva jñāsyasi
mayā tu kimapi na jñātam
bālapaṇḍitā prāha yadi rājannevamapi mayā kathyamānaṃ na vetsi tataḥ śṛṇu
puṣpahāso nāma mantrī sarvamantriṇāmagraṇīr nirdeṣo guptaḥ
kimiti niyantrito 'sti
rājā prāhānvartho 'yaṃ puṣpahāsaḥ
yataḥ yadā so madīyāyāṃ saṃsadi hasati tadāsyāsyātpuṣpaprakaro nipatati
iyaṃ ca kathāpararājyamaṇḍaleṣu khyātābhūt
tatastaiḥ preṣitāḥ svīyapumāṃsaḥ kutūhalānveṣaṇāya
teṣu samāyāteṣu tena na hasitaṃ puṣpaprakaro 'pi nābhūt
iti kāraṇātguptibandhaḥ
bālapaṇḍitā prāha kenāpi kāraṇena mantriṇā na hasitam rājan tatkāraṇaṃ tvayā jñātaṃ na vā rājā prāha mayā kimapi na jñātam
bālapaṇḍitā prāha tarhi kathamidaṃ daṇḍaṃ kurvanpāpabhāk na bhavasi
uktaṃ ca
dharmeṇa rāṣṭraṃ vindena dharmeṇaivānupālayet
dharmāccharaṇyatāṃ yāti rājā sarvabhayāpahaḥ
yathā āgrahānmāṃ matsyahāsyakāraṇaṃ pṛcchasi tathā tamapi pṛccha hāsyakāraṇam
sa evātmīyahāsyasya matsyahāsyasya ca kāraṇaṃ vaktā
rājāpi tadvacanātpuṣpahāsaṃ mantriṇaṃ vastradānapūrvaṃ mantripade pratiṣṭhāpya matsyahāsyakāraṇaṃ papraccha
mantryāha yadyapi gṛhaduścaritamakathyam
yataḥ
arthanāśaṃ manastāpaṃ gṛhe duścaritāni ca
vañcanaṃ cāpamānaṃ ca matimānna prakāśayet
tathāpi tu rājājñā mahatī
yataḥ
prabhuḥ prītisnigdhāṃ dṛśamapi na pāpeṣu visṛjet kutaḥ ślāghyāmājñāṃ praṇayarasasāndreṇa manasā
atītyādityāgniprabhṛti bhuvi dharmendriyamayaṃ nṛpākhyaṃ hi jyotiḥ prasabhamidamaindraṃ vijayate
tato rājan me kalatraṃ narāntararataṃ jātaṃ tacca mayā jñātam tena ca duḥkhena na hasitam
rājāpīdamākarṇya puṣpahastakai rājñīmāhṛtya sammukhamavalokayāmāsa
sā ca tena prahāreṇa kapaṭamūrcchāṃ nāṭayati sma
puṣpahāso 'pi tāmavalokya sahāso babhūva puṣpotkaraśca samajani
rājāpi tāmāśvāsya kṛtakopo dvijātmajāsyaṃ vilokya mantriṇamavādīt kathamasmadduḥkhe sahāso 'si mantryapi sabhayamañjaliṃ baddhvābhāṣata rājan poṭakajanaistvadīyā rājñī rātrau nāḍikābhirāhatāpi na mūrchitā adhunā mūrchiteti hāsyakāraṇam
rājāpi sakopo mantrin idaṃ tvayā dṛṣṭaṃ śrutaṃ veti papraccha
mantryāha svāmindṛṣṭamevedam
yadi svāmī na pratyeti tadā kañcukamuttāryāvalokayatu
evaṃ kṛte rājā sarvamajñāsīt
mantriṇo dvijasutāyāśca mukhamavalokya kimidamityavādīt
mantryāha svāmin yadidaṃ dvijaputryā gūḍhārthaṃ matsyahāsyakāraṇaṃ niveditaṃ tanmayā prakaṭīkṛtam
ityevamukto rājā āsthānaṃ vyasarjayat
atha dvijasutāpuṣpahāsāvapi bhītahṛṣṭau svaṃ svaṃ gṛhaṃ jagmatuḥ
tena ca rājñā tasyā mañjūṣāsthito naro dṛṣṭo vināśitaḥ
sā ca nijavāsādvisarjitā
śukaḥ prabhāvatīmāha
tathā tvamapi kalyāṇi mā kuruṣva vṛthāgraham
yadāgrahaparo loke vilakṣo vikramārkavat
iti kathāṃ śrutvā prabhāvatī suptā
anyadā saśṛṅgārā prabhāvatī śukamāha
kiṃ kartavyaṃ mayā kīra tvaṃ vadādya priyaṃvada
yadi te 'sti sakhī yāhi śṛṅgārīva sahāyinī
prabhāvatyāha kathametat śuka āha asti rājapuraṃ nāma sthānam
tatra devasākhyaḥ kauṭumbikaḥ tatkalatre śṛṅgāravatī subhagā ca
parasparaparitrāṇakṛtabandhaparāyaṇe
parapuruṣalampaṭe prasiddhe ratakarmaṇi
anyadā yāvatsubhagā upapatinā saha gṛhāntarvidyeta tāvadbahiḥ sthānāt patir jhiṇṭahasto gṛhadvāri samāyayau
tadā sā kathaṃ bhavatviti praśnaḥ uttaramāha śukaḥ tataḥ śṛṅgāradevyā sā nagnīkṛtya gṛhādbahirniṣkāsitā
patirapi kimidamiti bruvāṇo 'tyādarāt śṛṅgāradevyā uktaḥ yattvayā etāni jhiṇṭāni devyā upavanādānītāni tata iyaṃ grahilā saṃjātā
tato yathāsthānaṃ gatvā muñca yathā praguṇā syāt
tataḥ sa mūḍho yāvadevaṃ kartuṃ bahirjagāma tāvattayā gṛhādupapatirniṣkāsitaḥ
iti kathāṃ śrutvā prabhāvatī suptā
pradoṣasamaye 'nyasminkāminī kāmamohitā
vinayena śukaṃ prāha gacchāmi yadi manyase
śukaḥ prāha
avaśyameva gantavyaṃ tvayetthaṃ mama niścayaḥ
mano'bhīṣṭe payo nimne 'gacchat kaḥ prativārayet
gatayāpi tvayā tatra kartavyaṃ kiṃcidadbhutam
yathā rambhikayā pūrvaṃ brāhmaṇārthe 'dbhutaṃ kṛtam
prabhāvatyāha kathametat śuka āha asti dābhilākhyo grāmaḥ
tatra vilocano grāmaṇīḥ
tadbhāryā rambhikābhidhā paranarapriyā
tāṃ ca tadbhartṛbhayānna ko 'pi kāmayate
tataḥ sā jalavyājāt ghaṭamādāya vāpīṃ yayau
dṛṣṭvā ca tatra surūpaṃ pathikaṃ bhaṭṭaputraṃ krīḍārthaṃ dṛṣṭisaṃjñayā babhāṇa
so 'pi kāminīdṛṣṭisañcāracaturo viveda tadākūtam
uktaṃ ca
udīrito 'rthaḥ paśunāpi gṛhyate hayāśca nāgāśca vahanti noditāḥ
anuktamapyūhati paṇḍito janaḥ pareṅgitajñānaphalā hi buddhayaḥ
kiñca
nābhyantaraṃ ghūrṇayantyā hṛdayamanorāmadṛṣṭyā
punarutprekṣamāṇayā bālaka kiṃ kiṃ na bhaṇito 'si
akṣibhyāṃ cirabhaṇitaṃ hṛdayasthaṃ yo jano na lakṣayati
tena pratibodhitena ca kiṃ kriyate nu khalu ajñena
tataḥ sa tadantikamāgatya jagāda bhadre kiṃ vidheyam sāha tvayā mama pṛṣṭhalagnena asmadgṛhaṃ samāgantavyaṃ mama patyuśca namaskāro vidheyaḥ
sarvamanyadahaṃ kariṣye
tvayā tathaiveti vācyam
evamuktvā sā gṛhaṃ praviṣṭā
so 'pi gṛhaṃ praviṣṭastatpatyuragre tasthau
patirapi vismitaḥ
tataḥ sā kumbhaṃ muktvā patyuḥ sakāśamāgatyābravīt nātha upalakṣasva enam
sa āha ne vedmīti
tataḥ sā prāha ayaṃ mātṛsvasuḥ suto yo mayā śiśutve muktaḥ
sa dhavalo nāma mama milanārthaṃ samāgamat
tato mayā āliṅgya sarvāpi svajanavārtā pṛṣṭā
sa ca brāhmaṇa evamiti jalpati
tataḥ patinā sānujñātā taṃ mahānasaṃ nītvā bhojanācchādanasaṃskāraistoṣayāmāsa
patirapi tuṣṭaḥ prāha bhadra tvayā nijabāndhavasya mahatī bhaktiḥ kāryetyuktvā suptaḥ
tadā ca rambhikā brāhmaṇakhaṭṭavāyāmupāvaśat
tatastenoktam tvayā patyugre ityuktaṃ yanmadīyo bhrātā samāgataḥ
tattvaṃ me pratipannā bhaginī pratipannaṃ ca nirvāhyate
uktaṃ ca
chidyatāṃ śīrṣamatha bhavatu bandhanaṃ calatu sarvathā lakṣmīḥ
pratipannapālane supuruṣāṇāṃ yad bhavatu tad bhavatu
lajjate yena mano malinayati nijakulakramo yena
kaṇṭhasthite 'pi jīve mā sundari taṃ kariṣyasi
rambhikā prāha mā evaṃ vada
yato 'tidurlabhā rāmā pitṛmātṛparāyaṇā
pitṛmātṛmayairbhūtvā bhoktavyā kāminī raiḥ
uktaṃ ca
kāmārtāṃ svayamāyātāṃ yo na bhuṅkte nitambinīm
so 'vaśyaṃ narakaṃ yāti tanniḥśvāsahato naraḥ
sa kimeva manyate paramahilāṃ yo viparītaṃ jalpatyevam
yo viparītaṃ manyate ... sa kimiva manyate striyamaparām
śrūyate rukmiṇī pūrvaṃ kṛṣṇeva madanāturā
gṛhītā bhrātṛjāyāpi kaḥ kāmamatilaṅghayet
virañcirapi kāmārtaṃ svasutāmabhilāṣukaḥ
dṛśyate 'dyāpi viyati hāriṇīṃ tanumāśritaḥ
vivāhe pārvatī dṛṣṭvā harasya haravallabhām
caskanda retastasyāpi bālakhilyās tadudbhavāḥ
tayaivaṃ bodhito mūrkhaḥ sa yāvadramate na tām
phūtkṛtaṃ muṣitāsmīti trāyatāṃ trāyatāmaho
tayā ca phūtkṛte kimidamiti kurvāṇo bāndhavaiḥ saha dhāvito bhartā
sa ca kathaṃ mucyate iti praśnaḥ
uttaram evaṃ ca sa brāhmaṇaḥ sabhayaḥ sannataḥ pādayoḥ patito jagāda svāmini prāṇān rakṣa
tavehitaṃ kariṣyāmi
evaṃ sthite sā dugdhasahitaṃ bhaktamaḍhaṇḍholayat antike jvalinamajvālayat
āgataṃ ca patiṃ jagāda asya viṣūcikā upapannā
tato mayā phūtkṛtam
evamuktvā dugdhabhaktaṃ pradarśitam
patirapi mūrkho dṛṣṭvā yayau
tataḥ sā patyau supte yadṛcchayā surataṃ cakāra
so 'pi ca māndyavyājānmāsamekaṃ sthitaḥ paścājjagāma
iti śrutvā prabhāvatī suptā
athānyadā sā calitā
śukaḥ prāha
viparīte samāyāte yadi vetsi tvam uttaram
yathā śobhikayā proktaṃ vavvūle carite sati
astyatra nalauḍāgrāme kulālo mahādhanaḥ
tasya bhāryā śobhikā nāma paraṃ kulaṭā naralampaṭā ca
sā patyau bahirgate upapatisahitā gṛhāntaḥ krīḍati
tasyāścaivaṃ sthitāyā bhartā gṛhaṃ samāgamat
tadanantaraṃ sā kathaṃ bhavatviti praśnaḥ
śukaḥ prāha yadā ca tayā sa āgacchan jñānastadā upapatiruktaḥ ca tvaṃ vavvūlavṛkṣam
evaṃ ca sa tayo proktastathā cakāra
tasya ca vṛkṣe caṭataḥ paridhānavastraṃ vilagnaṃ nagno 'pi vṛkṣamārūḍhaḥ
tasmiṃśca vṛkṣamārūḍhe patiḥ prāha kamidamiti
sā āha ayaṃ śatrubhirabhibhūto 'dhovastram api tyaktvā vavvūlamadhirūḍhaḥ
tataḥ samāgatya tasyāḥ patinā vṛkṣānmandaṃ mandamuttārya sa svagṛhaṃ preṣitaḥ
tayā dhūrtayā ca sahahastatālaṃ hasitam
iti kathāṃ śrutvā prabhāvatī suptā
athānyedyuḥ prabhāvatī śukaṃ pṛcchati
śuka āha
vraja devi sukhaṃ bhuṅkṣva ardhabhukte patau yathā
kṛtaṃ rājikayā cittamuttaraṃ dhūlisaṃyutam
asti nāgapuraṃ nāma sthānam
yatraiko vaṇik
tatpatnī rājikānāmnī surūpā paraṃ duścāriṇī
vaṇiksutaśca tāṃ narāntarāsaktāṃ na jānāti
tataśca ekadā sa bhojanāya yadopaviṣṭastadā upapatiḥ kṛtasaṃketo mārge gacchan tayā dṛṣṭaḥ
taṃ ta dṛṣṭvā gṛhe 'dya dhṛtaṃ nāsti ityuktvā dravyaṃ tatsakāśādādāya ghṛtānayanadambhena veśmato nirgatya ca sā bahirjāreṇa saha ciraṃ sthitā
patistu gṛhe kṣudhārtaḥ kruddhaśca
tataḥ sā kathaṃ gṛhaṃ gantumarhati iti praśnaḥ
uttaram tataḥ sā hastau pādau mukhaṃ ca dhūlidhūsaraṃ vidhāya sadrammā dhūliṃ gṛhītvā gṛhamāgatā
patiḥ kruddho raktekṣaṇaḥ kimidamityāha
sā ca saniḥśvāsaṃ rudatī dhūlipuñjaṃ darśayitvā idamuvāca yatkṛte tvaṃ kruddhaḥ sa te dravyo 'tra dhūlyāṃ patitaḥ
enāmutkṣipya gṛhāṇa tvam
evamuktaḥ sa vilakṣaḥ tadaṅgāni vastrāñcalena saṃmārjya sāntvayāmāsa vividhalālanaiḥ
iti kathāṃ śrutvā prabhāvatī suptā
sā nitambinī anyedyuścalitā
śukenoktam yuktameva viśālākṣi paraṃ rantuṃ yadṛcchayā
yadyāyāte patau vetsi dhanaśrīriva bhāṣitum
prabhāvatyāha kimetat
śukaḥ prāha asti padmāvatī purī
tatra dhanavālo nāma vaṇik
tasya bhāryā prāṇebhyo 'pi priyā dhanaśrīrnāma
tacca mithunaṃ parasparaṃ snehanirbharaṃ krīḍati
anyadā tu vaṇigdravyasāramādāya tāmāpṛcchya deśāntaraṃ jagāma
sā ca tasmingate saṃsthiteva gṛhasthitā
na snāti na ca sā bhuṅkte na jalpati sakhīsamam
nirastāśeṣasaṃskārā svadehe 'pi parāṅmukhī
malayānilamārūḍhaḥ kokilālāpaḍiṇḍimaḥ
mallikāmodadūtaśca madhupāravamaṅgalaḥ
anyadā tu samāyāto vasantaḥ kālarāṭ kṣitau
mano 'pi vikriyāṃ yasminyāti saṃyamināṃ kila
tasminvasantotsave gṛhopari sthitā nagarīrāmaṇīyakamālokya yauvanaṃ rūpaṃ ca nininda
sakhī ca tadiṅgitajñā jagāda bhāmini rūpaṃ vayaśca mā vyarthaṃ vidhehi
yataḥ vādyate śṛṇu rambhoru kokilārāvaḍiṇḍimaḥ
madanasya nṛpasyeva vasantena dharātale
muñcantu māninaḥ sarve mānaṃ sevantu vallabhāḥ
gatvaraṃ yauvanaṃ loke jīvitaṃ ca tathā calam
tatastvamapi kuru vayaḥsāphalyamityukte dhanaśrīrjagāda nāhaṃ vilambituṃ sahāmi
yattvayā bhavati tat śīghraṃ vidhehi
tatastayā sā narāntareṇa yojitā
yadā ca sā tenātmāsaktā jñātā tadā tadīyaśiroveṇī chinnā
tatkāle ca patirdeśāntarādājagāma
tadā sā kathaṃ bhavatviti praśnaḥ
śukaḥ prāha yadā ca patirgṛhadvāramāyayau tadā tayottaraṃ vicintyoktam nātha tvayā tāvadgṛhadvāri sthīyatāṃ yāvatsarvaṃ sajjaṃ vidhīyate
tena caivaṃ pratipanne sā madhye gatvā bhaṭṭārikāṃ pūjayitvā purato veṇīṃ sthāpayāmāsa
evaṃ kṛtvā bahirnirgatya caraṇamaṇḍakaiḥ patiṃ gṛhāntardevīpurato nītvā jagāda nātha pūjaya gṛhādhidevatām
tena pūjayatā veṇīṃ dṛṣṭvā uktaṃ kimidamiti
tayoktaṃ mayopayācitamāsīt
yadā me patiḥ sameṣyati tadā svāminyahaṃ tavāgre veṇīṃ chetsyāmi
tadadhunā mayā kṛtam
sa ca mugdho devīṃ namaskṛtya tāṃ bahu mānayāmāsa
iti kathāṃ śrutvā prabhāvatī suptā
anyadā sā calitā
hasannāha śuko yāhi yadi kartuṃ tvamuttaram
vetsi yathā śriyādevyā nūpure 'pahṛte kṛtam
asti śālipuraṃ nāma nagaram
tatra śāligo vaṇik
tatpatnī jayikā
tayoḥ suto guṇākaro nāmābhūt
tadbhāryā śriyādevī
sā cāpareṇa subuddhināmnā vaṇijā saha ramate
tato lokāpavāde 'pi saṃjāte 'nuraktastadīyaḥ patirna kimapi karṇe karoti
uktaṃ ca
raktāḥ pṛcchanti guṇān doṣān pṛcchanti ye viraktāḥ
madhyasthāḥ punaḥ puruṣā doṣānapi guṇānapi pṛcchanti
kiñca
mahilāraktāḥ puruṣāśchekā api na saṃbharanti ātmanām
itare punastaruṇīnāṃ puruṣāḥ salilameva hastagatam
anyadā sā śvaśureṇa narāntarasahitā suptā dṛṣṭā
tataścaraṇānnūpuraṃ śvaśureṇa cottāritaṃ tayā ca jñātam
tataḥ sā taṃ jāraṃ prasthāpya bhartāraṃ tatrānīya tena saha suptā
nidrāntare ca patirutthāpitaḥ kathitaṃ ca tvadīyena pitrā nūpuramasmatpādād avatārya gṛhītam
evaṃvidhaṃ ca pātakaṃ kvāpi na dṛṣṭaṃ yadvadhūpādāt śvaśuro nūpuraṃ gṛhṇāti
tenoktam prātaḥ pituḥ sakāśātsvayamarpayiṣyāmi
tena ca guṇākareṇa pitaraṃ nirbhartsya tatsakāśānnūpuraṃ yācitam
pitrā coktaṃ yadiyaṃ parapuruṣeṇa saha suptā dṛṣṭā ato mayā nūpuraṃ gṛhītam
tayoktaṃ tvatputreṇa saha suptāhamāsam
ityarthe divyaṃ karomi
atraiva grāme uttarasyāṃ diśi yakṣo 'sti
tasya jaṅghāntarānnirgamiṣyāmi
yaḥ kaścitsatyo bhavati sa jaṅghayorantarān niṣkrāmyatīti prasiddham
evaṃ śvaśureṇa cāṅgīkṛte sā kulaṭā sati dine jārasya gṛhe gatvā tamuvāca bho kānta prātarahaṃ divyārthaṃ yakṣasya jaṅghāntarānnirgamiṣyāmi
tvayā tatra samāgatya vātūlatvamāśritya mama kaṇṭhagraho vidheyaḥ
tena ca tathokte sā svagṛhamājagāma
atha prāpaḥ samastamahājanaṃ malayitvā puṣpākṣatādikam ādāya yakṣāyatane gatvā samīpasarasi snānaṃ kṛtvā yakṣapūjārthaṃ samāgacchantyāstasyāḥ pūrvasaṃketito jāro grahilībhūtastatkaṇṭhe nijabāhudvayaṃ yojayāmāsa
tata āḥ kimetadityabhidhāya sā punaḥ snānārthaṃ yayau
so 'pi grahilo lokaiḥ kaṇṭhe gṛhītvā tasmātpradeśāddūrīkṛtaḥ
sāpi snānaṃ kṛtvā yakṣasamīpamāgatya puṣpagandhādyairabhyarcya sarvalokānāṃ śṛṇvatāmuvāca bho bhagavanyakṣa nijabhartāramenaṃ ca grahilaṃ vinā yadyanyapuruṣaḥ spṛśati kadācana māṃ tadā tava jaṅghābhyāṃ sakāśānmama niṣkramaṇaṃ mā bhavatvityabhidhāya sarvalokasamakṣameva jaṅghayormadhye praviśya niṣkrāntā
yakṣo 'pi tadbuddhi manasi ślāghamāna eva sthitaḥ
sāpi satīti samastalokaiḥ pūjitā svabhavanaṃ jagāma
evaṃ cet śriyādevīvatkartuṃ jānāsi tadā vraja
iti śrutvā prabhāvatī suptā
anyadā sā calitā śukaṃ prāha śukāhaṃ narāntaraṃ gamiṣyāmi
śukaḥ prāha satyameva tvayābhāṇi kartavyaṃ yanmano'nugam
manastu mugdhikā yadvadaśakyānkhedayatyalam
tacchrutvā prabhāvatyāha kathametat
so 'bravīt asti vidiśā nāma purī
tasyāṃ janavallabho nāma vaṇik
tasya bhāryā mugdhikā nāma capalā svairiṇī
yadā ca tayātiśayena vidūṣito 'yaṃ tadā bandhūnāṃ kathayāmāsa yadiyaṃ bahiḥśāyinī
yadā ca tairevamuktā tadā tayāpyuktam ayameva bahiḥśāyī sadaiva
māṃ mudhāpavādayati
tatastairmilitvā nirbandhaḥ kṛtaḥ yaḥ ko 'pi adyaprabhṛti bahiḥśāyī so 'parādhī
evaṃ nirbandhe kṛte 'pi sā suptaṃ patiṃ vihāya bahirgatā
tasyāṃ ca bahirgatāyāṃ sa patirdvāraṃ gatvā suptaḥ
yadā ca bahiḥ krīḍāṃ kṛtvā samāgatāyāḥ sa patirdvāraṃ nodghāṭayati tadā sā kūpe dṛṣadaṃ kṣiptvā dvāradeśa eva sthitā
patirapi kūpe patitā bhaviṣyatīti jñātvā dvāramudghāṭyabahirnirgataḥ
tadā sā dvāraṃ pidhāya madhye sthitā
so 'pi ca bahiḥ sthito hā priye evaṃ vadanmahatā śabdena goditum ārabdhaḥ
sāpi vigopakabhayād bahirnirgatya patiṃ madhye nināya
tatas tanmithunaṃ parasparaṃ nirbandhaṃ cakāra
yadadyaprabhṛti mayā tvayā visaṃvādo na vidheyaḥ
iti kathāṃ śrutvā prabhāvatī suptā
anyadā sā hasantī narāntaragamanāya śukaṃ pṛcchati
śuka āha yadeva manaso 'bhīṣṭaṃ tadeva kāryam
uktaṃ ca
dṛṣṭipūtaṃ nyasetpādaṃ vastrapūtaṃ jalaṃ pibet
satyapūtaṃ vadedvākyaṃ manaḥpūtaṃ samācaret
mano'nukūlaṃ kurvantu tanvi te duḥkhamāgatam
soḍhuṃ śaktāstathā vaktuṃ guṇāḍhyo brāhmaṇo yathā
prabhāvatī pṛcchati kathametat
śukaḥ kathayati asti viśālā purī
tatra yāyajūko brāhmaṇaḥ
tasya patnī pāhinī nāma surūpā ativallabhā
tatputraḥ pitrā sarvāmapi kramādvidyāṃ grāhitaḥ
anyadā sa pitarau muktvā deśāntaraṃ gataḥ
guṇāḍhya iti viśruto babhūva
jayantyāṃ ca nagaryāṃ buddhijīvanaṃ vyacintayat
tataḥ ṣaṇḍaṃ yavakāśādibhiḥ pupoṣa
so 'pi ṣaṇḍastamanu paribhramati
anyadā sabandhanaṃ ṣaṇḍaṃ vidhāya vaṇijārakaveṣadhārī madanāyā veśyāyāḥ kuṭṭinīṃ jagāda asmadīyā balīvardāḥ savastukā prātareṣyanti
adyāhaṃ tṛṇānayanārthamāgataḥ
tadyatra asmadīyasya balīvardasya sthānaṃ bhavati tatrāhaṃ svapimi
ityukte sā kuṭṭinī balīvardadhanaiṣiṇī taṃ sthāpayāmāsa
so 'pi taṃ ṣaṇḍaṃ baddhvā vilāsinīpārśve yayau
tayā ca snāpito bhojitaśca guṇāḍhyo rajanyāṃ śṛṅgāritaḥ tatsakāśe sthitaḥ
so 'pi ca prabhātāyāṃ niśi prathamamevotthāya svarṇaśṛṅkhalā gṛhītvā jagāma
gate ca tasmin ekā ceṭī utthitā ṣaṇḍam adṛṣṭvā kuṭṭinīṃ pratyāha āue kimidam
tatastaṃ vilāsinīpārśvādgataṃ jñātvā maunaṃ vidhāya sthitā
uktaṃ ca
arthanāśaṃ manastāpaṃ gṛhe duścaritāni ca
vañcanaṃ cāpamānaṃ ca matimānna prakāśayet
anyadā guṇāḍhyo dyūtanirjitaḥ khaṭikāhasto veśyayā dhṛtaḥ
tenopāyaścintitaḥ śambalo śambalīti jagāda
tatastayā rājabhayānmuktaḥ
tatastasyāṃ calitāyāṃ pṛṣṭhalagna eva śambalīti vadan gacchati
tatastayā vijane nītvā hastātprasādya svarṇābharaṇaṃ dattam
soḍhuṃ tyaktuṃ ca yaḥ śakto manasā kṛtamanyathā
mano'nukūlatāṃ kurvanna sa nindyaḥ sadā satām
iti kathāṃ śrutvā prabhāvatī suptā
anyadā sā calitā śukenoktā
gaccha devi na te deṣo gacchantyāḥ paraveśmani
yadi kāciccharīre te buddhiḥ sarṣapacauravat
asti śubhasthānaṃ nāma nagaram
tatra daridro nāma vaṇik
tasya gṛhe cauraḥ praviṣṭaḥ
so 'pi ca tatrānyatkimapyalabhamānaḥ sarṣapān gṛhītvā nirgato rājapuruṣaiḥ prāptaḥ
sarṣapān gale baddhvā bhrāmito rājakulātsa kathaṃ mucyate
uttaram yo yaḥ pṛcchati tasya tasyāgre vadati aho sarṣapāṇāṃ madhye na kiṃcit
tato rājñā sabhāyāmākārya pṛṣṭaḥ tava vaco'bhiprāyaṃ na jāne
prāha balervarṣadine lokaḥ sarṣapānpañcarakṣakān
haste badhnāti tannūnamapramāṇamataḥ param
yato 'hametāvadbhirapi gale baddhairbaddhaḥ rājāpi tadākarṇya hasaṃstaṃ mumoca
iti śrutvā prabhāvatī suptā
anyadā prabhāvatī calitā
śukaḥ prāha kuru yadrocate bhīru yadi kartuṃ tvamīśvarā
yathā santikayā bhartā svacchandā ca vimocitā
asti karahaḍābhidhaṃ puram
tatra rājā guṇapriyo nāma yathārthaḥ
tatra ca soḍhoko nāma śreṣṭhiḥ
tadbhāryā santikā nāma pativratā
tatraiva cānyo vaṇik
tadbhāryā svacchandā nāma puṃścalī
sā ca soḍhākaṃ nityamicchati paraṃ so 'bhivāñchāṃ na vidhatte
anyadā ca manorathābhidhaṃ yakṣaṃ namaskartuṃ jagāma saḥ
tataḥ svacchandā pṛṣṭhalagnā tatra praviṣṭā
sa ca hāvabhāvādyairanukūlito bhuktaḥ
yuktamuktaṃ ca
sanmārge tāvadāste prabhavati puruṣastāvadevendriyāṇāṃ lajjāṃ tāvadvidhatte vinayamapi samālambate tāvadeva
bhrūcāpākṛṣṭamuktāḥ śravaṇapathajuṣo nīlapakṣmāṇa ete yāvallīlāvatīnāṃ na hṛdi dhṛtimuṣo dṛṣṭibāṇāḥ patanti
tacca mithunaṃ dṛṣṭvā rājapuruṣaḥ tadbandhanāya yakṣagṛhaṃ veṣṭitam
santikā ca śuddhiṃ jñātvā rātrau mahatā tūryaśabdena yakṣagṛhaṃ gatā
teṣāmārakṣakāṇāṃ purata uktam ahamadyadinavratā yakṣaṃ dṛṣṭvā bhojanaṃ vijane vidhāsye
māṃ ca kiṃciddhanaṃ gṛhītvā madhye praveśayatu
tairapi tathaiva kṛtam
tatastayā svacchandā svaveṣāṃ kārayitvā bahirniṣkāsitā
svayaṃ madhye sthitā
taṃ ca prātarnijakāntāsahitaṃ dṛṣṭvā ārakṣakā vilakṣībabhūvuḥ
iti kathāṃ śrutvā prabhāvatī suptā
anyadā prabhāvatī śukaṃ papraccha
śukaḥ prāha gaccha devi mano yatra ramate te narāntare
kelikāvadyadā vetsi pativañcanamadbhutam
asti sābhramatyā nadyāstaṭe śaṅkhapuraṃ nāma sthānam
tatra ca karṣukaḥ sūrākhyo dhanī
tasya kelikā bhāryā paraṃ kuṭilā kulaṭā ca
sānyasminnadītīre siddheśvarapurasthaṃ brāhmaṇaṃ kāmayate
tadāsaktā ca rātrau prātiveśikādūtikāsāhāyyānnadīṃ tīrtvā tadantikaṃ prāpnoti
anyadā bhartrā jñātam
sa ca tatra gatastaccaritragaveṣaṇāya
yāvatsā nadītīre tatra samāgatā tayā ca tāvaddṛṣṭaḥ
tatastaraṇaghaṭaṃ pānīyabhṛtaṃ vidhāya prātiveśmikāgṛhamadhye bhaṭṭārikāṃ maṇḍayitvā tena payasā snāpayitvā pratyuvāca prathamasaṃketitāṃ dūtikāmuddiśya svāmini purā tvayā uktaṃ yadi tvaṃ siddheśvarīṃ na snāpayasi tataḥ pañcānāṃ dinānāṃ madhye tvadbhartṛbharaṇaṃ bhaviṣyati tato yadi tvadvacanapramāṇaṃ tadā mama patiściraṃ jīvatu
prātiveśmikayoktam evamastviti śrutvā patistuṣṭo bhūtvālakṣita eva jagāma
iti kathāṃ śrutvā prabhāvatī suptā
anyasmindine prabhāvatyā puṣṭaḥ śukaḥ prāha
vraja devi na doṣo 'sti vrajatāṃ sarvakarmasu
buddhirasti yadā yeṣāṃ mandodaryāḥ sahāyinī
prabhāvatyāha kathametat
śukaḥ asti pratiṣṭhānaṃ nāma nagaram
tatra hemaprabho nāma rājā
śrutaśīlo mantrī
śreṣṭhī yaśodharaḥ
mohinī bhāryā
tayostanayā mandodarī
sā śrīvatsāya vaṇije kāntipurīsamāgatāya dattā
tanmithunamatīva snehalampaṭam
sā ca prātiveśmikayā pitṛbhāryayā kuṭṭinyā daṃṣṭrākarālayā yojitamanyaṃ rājaputram upabhuṅkte
sāpannasattvā bhūtā garbhasaṃbhavātsaṃjāte dohade rājavallabhaṃ mayūraṃ mārayitvā bhakṣitavatī
rājā tu tasminmayūre samāgate bhuṅkte iti sthitiḥ
tasmindivase tu bhojanavelāyāṃ na labdhaḥ
ḍiṇḍimaghoṣaṇe kṛte kuṭṭinyā paṭahaḥ spṛṣṭaḥ
tayā ca jñātaṃ yatkayācidāpannasattvayā mayūro dohadādbhakṣitaḥ
tataḥ sā garbhavatī pṛṣṭā tayā kuṭṭinī gṛhamāgatā saṃmānitā
uktaṃ ca
mādhuryaṃ pramadājane sulalitaṃ dākṣiṇyamārye jane śauryaṃ śatruṣu mārdavaṃ gurujane dharmiṣṭhatā sādhuṣu
marmajñeṣvanuvartanaṃ bahuvidhaṃ mānaṃ jane garvite śāṭhyaṃ pāpajane narasya kathitāḥ paryantamaṣṭau guṇāḥ
tayā ca sarvo 'pi mayūravṛttānto niveditaḥ
sā ca kuṭṭinī viśvāsaghātikā
uktaṃ ca
na viśvasedaviśvaste viśvaste 'pi na viśvaset
viśvāsād bhayamutpannaṃ mūlādapi nikṛntati
dāreṣu gopyaṃ puruṣasya kiṃcidgopyaṃ vayasyeṣu suteṣu kiṃcit
yuktaṃ na yuktaṃ manasā vicintya vadedvipaścinmahato 'nurodhāt
kiñca
sopacārāṇi vākyāni śatrūṇāmiha lakṣayet
avicāritagītārthāṃ mṛgā yānti parābhavam
kirāte 'pyuktam
vrajanti te mūḍhadhiyaḥ parābhavaṃ bhavanti māyāviṣu ye na māyinaḥ
praviśya hi ghnanti śaṭhāstathāvidhān asaṃvṛtāṅgān niśitā iveṣavaḥ
kuṭṭinyā tatsarvaṃ jñātvā mantriṇe niveditam
mantriṇāpi rājñe
rājā prāha
mā bhava sukhagrāhī mā pratyehi yanna dṛṣṭaṃ pratyakṣam
pratyakṣe 'pi dṛṣṭe yuktāyuktaṃ vijānīhi
tadvaṇijo nagarapradhānasya vadhvā naitanniṣpadyate
yāvadātmanā na dṛṣṭaṃ tāvadasau na viḍambyaḥ
tacca kuṭṭinyā agre mantriṇā niveditam
kuṭṭinī ca mantriṇaṃ peṭāyāṃ nikṣipya tadgṛhe nyāsavyājena mumoca
svayaṃ ca tatra gatvā tāmabhāṣata mugdhe yanmayūrabhakṣaṇaṃ kṛtaṃ tattvaṃ me ślāghyā
uktaṃ ca
eṇaḥ kuraṅgo harimas tittirirlāva eva ca
mayūracarmikūrmāśca śreṣṭhā māṃsagaṇeṣvapi
punarapi samagro vṛttāntaḥ pṛṣṭaḥ
kathyamānaśca peṭāhananakṛtasaṃjñena mantriṇā śrutaḥ
tatkathaṃ sā śreṣṭhivadhūstatpitā śvaśuraśca mucyantām
uktaṃ ca
na nīcajanasaṃsargānnaro bhadrāṇi paśyati
darśayatyeva vikṛtiṃ supriye 'pi khalo yataḥ
nāśayitumeva nīcaḥ parakāryaṃ vetti na prasādhayitum
pāṭayitumeva śaktirnakhoruddhartumannapiṭam
durjanajanānāṃ saṃge kāyatyāgo 'pi bhavati vibudhānām
prekṣasva tilānāmapi khalasaṅge pīḍanaṃ yataḥ
yāvatsā kuṭṭinī peṭāṃ hastena hanti tāvatsā vaṇikputrī savitarkamavādīt
vibhātā rajanī tāvadyāvadevaṃ kṛtaṃ mayā
prabuddhaṃ ca tadā mātarnāgre kiṃcidvidṛśyate
mārtamayā evaṃvidhaḥ svapno dṛṣṭaḥ
yaḥ kaścidarthapramāṇo me bhavati sa kathyatām
evaṃ śrutvā mantrī dvāramāhatya bahirnirgataḥ
tataḥ saṃmānitā vaṇigvadhūḥ sā tu kuṭṭinīti nirvāsitā
iti kathāṃ śrutvā prabhāvatī suptā
punaḥ prabhāvatyā pṛṣṭaḥ śukaḥ prāha
yāhi devi punaryāhi madīyaṃ matamīdṛśam
yadi vetsyuttaraṃ kiṃcidyathā māḍhukayā kṛtam
tacchrutvā prabhāvatyāha kathametat
śukaḥ prāha dāmbhilāgrāme soḍhāko nāma karṣukaḥ
tadbhāryā māḍhukā nāma
tāṃ ca bhaktahāriṇīṃ pathi gacchantīm eko bahiḥ sūrapālākhyo naro bhuṅkte
sā kadācinmārge bhaktaṃ muktvā tena saha sthitā
tato mūladevena dhūrtena tasminbhakte uṣṭrikā kṛtā
tayā ca evaṃ jātaṃ bhaktam anutpāṭayitvā nīnam
yāvacca bhartrā uṣṭrikā dṛṣṭā tāvatkimidamiti sā pṛṣṭā
tatastayā tatkālottaraṃ kṛtvoktaṃ nātha adya rātrau svapne uṣṭrikayā bhakṣito dṛṣṭastvam
tato mayā vighnāpahārāya viparītamidaṃ kṛtam
viśrabdhaṃ bhakṣaya yathā vighno naśyati
iti śrutvā ratātmanā tenoṣṭrikāpi bhakṣitā
iti kathāṃ śrutvā prabhāvatī suptā
anyadā sakhyastāṃ puruṣāntarābhisaraṇāyaivamūcuḥ
yatra svedalavairalaṃ vilulitairvyālupyate candanaṃ sacchedairmaṇitaiśca yatra raṇitaṃ na śrūyate nūpuram
yatrāyāntyacireṇa sarvaviṣayāḥ kāmaṃ tadekāgrataḥ sakhyastatsurataṃ bhaṇāmi rataye śeṣā ca lokasthitiḥ
tathā ca
saṃśayatulāyāṃ na yaḥ ārohati tasya na jīvitaṃ dhanyam
āgate parā yā labhyate tadeva bhaṇyate prema
ārogyaṃ paramānandaḥ sukhamutsāha eva ca
aiśvaryaṃ priyasambhogaṃ vinā sarvaṃ nirarthakam
uktaṃ ca
ātmānamālokya ca śobhamānamādarśabimbe stimitāyatākṣī
haropayāne tvaritā babhūva strīṇāṃ priyālokaphalo hi veṣaḥ
śukaḥ prāha
sulabhāḥ puruṣā rājansatataṃ priyavādinaḥ
apriyasya tu pathyasya vaktā śrotā ca durlabhaḥ
tataḥ kiṃ bahunoktena tvaṃ caitāḥ kṛtyakovidāḥ
kuṭṭinīcaritaṃ śrutvā tadvicāryaṃ tvarānvitāḥ
prabhāvatyāha kathametat
śuko 'bravīt asti padmāvatī purī
yatra maṇikuṭṭimamārgeṣu śobhate ravivistaraḥ
śeṣaphaṇamaṇirāgo vasudhāmivopāgataḥ
tatra sudarśano nāma rājā
śaśinā hariṇā caiva balinā kuśabhūbhujā
kuśaśakticchalatyāgasampadyasya na khaṇḍyate
kiṃ tasya varṇyate rājñaḥ prajāpālanaśālinaḥ
yasmiṃlloke na dṛṣṭā hi doṣā ravikarairiva
tasya śṛṅgārasundarī nāma bhāryā
tasya nṛpatestayā saha krīḍato grīṣmakālo 'vātarat
yatra sūraḥ kharo ghasro yatra dīrgho 'tiduḥsahaḥ
kharaśca pavano bhīru grīṣme sarvamidaṃ kharam
candanaṃ śucivastraṃ ca pānīyaṃ śuci śītalam
sevyamāno 'pi madhuraḥ śucirjayati nānyathā
madhyāhne candanaṃ yeṣāṃ sāyaṃ majjanasevanam
rātrau vyajanavātaśca teṣāṃ grīṣmo 'pi kiṅkaraḥ
evaṃvidhe grīṣme ca candranāmā vaṇik prabhāvatībhāryāsameto gṛhoparibhūmikāyām ārūḍhaḥ
karairyukto 'pi nirālambaḥ ādityaḥ paścimābhyonidhitaṭaṃ gataḥ
uktaṃ ca
pratikūlatāmupagate hi vidhau viphalatvameti bahu sādhanatā
avalambanāya dinabharturabhūnna patiṣyataḥ karasahasramapi
tatrasthaḥ sa tathā bhānū rāgaśeṣo gatāṃśukaḥ
bhātīva vidrumaghaṭaḥ srastaḥ saṃdhyāvadhūkarāt
atrāntare viśālākṣi candro hantuṃ tamoripum
udayādriśiraḥ sthātumudyato 'ṃśubhaṭairvṛtaḥ
prācīmukhe vibhātīndurudayādriśiraḥsthitaḥ
dīpastribhuvanasyeva pracchannasya tamisrayā
udayācalam ārūḍho bhāti candro niśāmukhe
yāminīvanitotsaṅga śulkaḥ kṛṣṇaśiraḥsthitaḥ
evaṃvidhe niśāmukhe sa vaṇik vikrīḍitayā tayā sārdhaṃ krīḍitaḥ
asya rāmanāmā sutaḥ saṃjātaḥ
tasmai pitrā vidyāścāśeṣā grāhitāḥ
tasya mātānyadā candraṃ prāha mama eka eva putraḥ
tato 'hamatiśayena duḥkhārtā
candraḥ prāha eko 'pi tvadīyaḥ sutaḥ ślāghyaḥ
uktaṃ ca
caturo madhurastyāgī gambhīraśca kalālayaḥ
guṇagrāhī tathā caivaṃ eko 'pīdṛgvaraḥ sutaḥ
tathā ca
kiṃ jātairbahubhiḥ putraiḥ śokasantāpakārakaiḥ
varamekaḥ kulālambī yatra viśrūyate kulam
ityuktvā dhūrtamāyāṃ kuṭṭinīmākāryedamabravīt tava kanakasahasraṃ dāsye
mama putraṃ strīmāyāvañcanadakṣaṃ kuru
tatheti tayā pratijñāte putraṃ samākṣikaṃ tasyai dattvā yadyasmatputraḥ kvāpi veśyāyāḥ kapaṭena jito bhavati tadāhaṃ dviguṇaṃ kanakaṃ grahīṣye
tayoktam evamastviti
lekhayitvā putraṃ tadgṛhe preṣayāmāsa
sa ca tatrastho veśyājanodbhavānvikārān gṛhṇāti
tadyathā
vaiśikīṃ kṛtrimāṃ vāṇīṃ vyalīkān śapathāṃstathā
kauṭilyaṃ kṛtrimaṃ bhāvaṃ kṛtrimaṃ ruditaṃ tathā
hāsyaṃ ca kṛtrimaṃ duḥkhaṃ sukhaṃ caivamapārthakam
yācanaṃ vinayopetaṃ snehabhāvo nirīhatā
samatvaṃ sukhaduḥkheṣu dharmādharmasamakriyā
bhujaṅgapurataścaiva kauṭilyakramadarśanam
tathā ca
adharaḥ karaḥ kapolaḥ stanayugalaṃ nābhimaṇḍalaṃ ramaṇam
strījanasāmānyaṃ hṛdayaṃ yad yasyās tat tasyāḥ
ityevamādi samagraṃ veśyānugaṃ caritaṃ śikṣitam
tataḥ sa putraḥ pratijñāpūrvaṃ vaṇije samarpitaḥ
piturvākyena ca suvarṇadvīpe vāṇijyāya preṣitaḥ
tatra ca kalāvatī veśyā
tayā saha varṣamekaṃ sthitaḥ
tāṃ vaiśikāni kurvantīṃ sa prāha viśeṣaṃ vada
eva mamānujāpi vadati
tato bahubhirapi vaiśikairna tatsarvasvaṃ gṛhītuṃ śaknoti
tatastayā sarvamapi māturniveditam
mātāpi prāha niścitameṣa veśyāsutaḥ
nedṛśairgṛhyate
prapañcenaiva grāhyaḥ
tato yadāyaṃ svadeśaṃ gantukāmastvām utkalāpayati tadā tvayā vācyam ahamapi tatra yāsyāmi
yadi na nayasi tadā mariṣyāmītyuktvā kūpe jhampā deyā
tato 'sau prītastvāṃ prati sarvaṃ dāsyati
tayoktam mātarmāṃ vinā taddravyeṇa kim
uktaṃ ca
atikleśena ye hyarthā dharmasyātikrameṇa ca
śatrūṇāṃ praṇipātena mā sma teṣu manaḥ kṛthāḥ
mātā āha bhīru mā maivaṃ vada
mṛtyudo 'rthaḥ prāṇadaśca
uktaṃ ca
nāsāhasaṃ samālambya naro bhadrāṇi paśyati
sāhasī sarvakāryeṣu lakṣmībhājanamuttamam
nābhittvā paramarmāṇi nākṛtvā karma duṣkaram
nāhatvā matsyaghātīva prāpnoti mahatīṃ śriyam
kālaḥ samaviṣamakaraḥ paribhavasanmānakārakaḥ kālaḥ
kālaḥ karoti puruṣaṃ dātāraṃ yācitāraṃ ca
ahaṃ ca tatrādho jālaṃ viracayiṣye
iti kuṭṭinīvacanam ākarṇya tayā tathā kṛtat
tathā ca kṛte tena sarvasvaṃ dattam
koṭisaṃkhyaṃ ca dravyaṃ gṛhītvā mānarahito niṣkāsitaḥ
uktaṃ ca
veśyā api ramante janaṃ priyamapi vañcayanti arthalobhena
tābhyo namo veśyābhyaḥ ātmāpi na vallabho yāsām
sa ca tathā dhanamānaparibhavaṃ prāpitaḥ parapotamāruhya svagṛhamāgamat
ekākinaṃ sutaṃ dhanaparijanavarjitaṃ dṛṣṭvā pitā sabāṣpaṃ dhanakṣayakāraṇaṃ pṛcchati
so 'pi svayaṃ lajjan gṛhamantrimukhena niveditavān
pitroktaṃ vatsa mā viṣādaṃ vidhehi
vipadaḥ sampado 'pi puṃsaḥ sampadyante
uktaṃ ca
cintāmimāṃ vahasi kiṃ gajayūthanātha yūthādviyogavinimīlitanetrayugma
piṇḍaṃ gṛhāṇa piṣa vāri yathopanītaṃ daivādbhavanti vipadaḥ kila sampado vā
kimanena dhanenāpi satvareṇa manasvinām
gatena jāyate khedo darpaś caivāgatena ca
evaṃ sutaṃ samāśvāsya dhūrtamāyāmākārya idamabravīt śṛṇu yadatra kautukaṃ saṃvṛttam
tvayyadhyuṣito 'pi suto gatasarvasvaḥ samāyayau
sāha strībhiḥ ko na khaṇḍitaḥ
uktaṃ ca
ko 'rthānprāpya na garvito viṣayiṇaḥ kasyāpado 'staṃ gatāḥ strībhiḥ kasya na khaṇḍitaṃ bhuvi manaḥ ko nāma rājñāṃ priyaḥ
kaḥ kālasya na gocarāntaragataḥ ko 'rthī gato gauravaṃ ko vā durjanavāgurāsu patitaḥ kṣemeṇa yātaḥ pumān
ramaṇaśikhino 'ntarāle bahulatare rolarājitarugahane
hariharanaragovindāḥ viḍambitā madanacoreṇa
tattvaṃ punaḥ potaṃ bhṛtaṃ kṛtvā māṃ putrānvitāṃ tatra preṣaya
kṛte pratikṛtaṃ kuryā hiṃsite pratihiṃsitam
tvayā luñcāpitāḥ pakṣā mayā luñcāpitaṃ śiraḥ
mayāpyuktaṃ yadi tvadīyaputraḥ kvāpi striyā vañcyate tadā mama dūṣaṇam
diggajakūrmakulācalaphaṇipatividhṛtāpi calati vasudheyam
pratipannamamalamanasāṃ na calati puṃsāṃ yugānte 'pi
tathā ca
acalāścalanti pralaye maryādāṃ sāgarā vilaṅghante
gurukā api tathā vikāle pratipannasādhanaṃ na śithilayanti
dhīrā jānanti pramāṇaṃ jemanasya tathāpi kathanasya ca
api bhuktaṃ jalpitaṃ paścād vatse na tapyanti
tataḥ śreṣṭhī taṃ putraṃ preṣayāmāsāśu tayā samaṃ suvarṇadvīpe
tatastasminsarvo 'pi paurajanaḥ prīto babhūva
sā ca kalāvatī sānukūlā taṃ vinayenājuhāva
tathā ca sa tayāvarjito yathāsau ātmāyattaḥ kṛtaḥ
dravyaṃ ca sarvaṃ gṛhītam
tataḥ sā dhūrtamāyā kuṭṭinī kiṃ karotu iti praśnaḥ
sā prāha śuka na jāne
tvaṃ vada
śukaḥ yadyadya na yāsi tadā kathayāmi
sā āha na yāsyāmi
śukaḥ yadā tasya sarvaṃ gṛhītam tasminsamaye kaiściddinaiścāgre 'pi cāṇḍālarūpadhāriṇī dhūrtamāyā nityaṃ nityaṃ gaveṣamāṇaiva kiṃcit
anyadā sa kalāvatyā sahitaḥ khaṭvāyāmupaviṣṭastayā dṛṣṭaḥ
tā dvāri dṛṣṭvā sahasotthāya nāśayitumudyataḥ pūrvameva saṃketitam
tamuttiṣṭhantamanu kalāvatyapyutthitā
uktaṃ ca kimidamiti
rāmastāmuvāca bhadre iyaṃ mama jananī
ahaṃ ca hṛtārthako bahudinebhyo na tayā dṛṣṭaḥ
dhūrtamāyāpi taṃ saṃketasthaṃ dvārasthaiva saśaṅkā hastasaṃjñayā ājuhāva
jāgadeti cirāllabdho veśyāgṛhagato bhavān
mlecchībhūtā iyaṃ veśyā sarvasvaṃ me tvayā hṛtam
yāvadevaṃ gṛhāṅgaṇagatā śapati tāvatsa vaṇik cāṇḍālarūpī samāgatya tatpādayoḥ patitaḥ
etacca dṛṣṭvā kalāvatī kuṭṭinīsahitā tām gṛhamadhye nītvā pṛcchati sma amba ko 'yam kiṃ jātīyaḥ tvaṃ kā tayoktam padmāvatīpurīnāthasya rājñaḥ sudarśanasya mātaṅgī gāyinī aham
ayaṃ ca madīyaṃ dravyaṃ hṛtvā ihāgataḥ
tacca tvayāptam
tanmayā jñātam paramadhunā sa samāgacchatu
tataḥ kuṭṭinī kalāvatāsahitā tatpādayorlagnā uvāca gṛhāṇedaṃ dravyam
dhūrtamāyā prāha nāhaṃ gṛhakoṇe grahīṣye
rājaviditaṃ grahīṣyāmi
tato veśyāmātāpi atiśayena bhītā mātaṅgīṃ pratijagāda imāṃ matsutāṃ rakṣa rakṣa
pāramparyāgataṃ dravyaṃ gṛhāṇa sarvasvam paraṃ māṃ maivaṃ viḍambaya
dhūrtamāyā prāha grahīṣye
tataḥ sā veśyayā kuṭṭinyā saha hastapādau gṛhītvā saṃmānitā
dhūrtamāyāpi nijaṃ tadīyaṃ dravyaṃ sarvasvaṃ ca gṛhītvā rāmeṇa saha potamāruhya svagṛhamāgatya mahotsavamakārayat
iti kathāṃ śrutvā prabhāvatī suptā
athānyasmindine prabhāvatī śukaṃ papraccha
śuko 'pyāha
yāhi devi vijānāsi yadi jārasamanvitā
sajjanīva purā vaktuṃ bharturagre kacagrahe
prabhāvatyāha kimetat
kīro 'bravīt asti candrapuraṃ nāma nagaram
tatrābhūdvardhakiḥ sūrapālākhyaḥ śrīmān
tasya sajjanī nāma bhāryā atyantaṃ parapuruṣalampaṭā
tāṃ ca tadgṛhasthāṃ devako nāma ramate
iti lokādetadākarṇya vardhakiḥ kapaṭena gṛhānnirgatya prātaḥsandhyāyāmācchannaḥ samāgatya talpasyādhobhāge sthitaḥ
sā ca jāreṇa saha tatrārūḍhā patyā keśeṣu gṛhītā kathaṃ mucyate
uttaraṃ sā patyā dhṛtā satī dvitīyapatimukhamālokya prāha mayā tava kathitaṃ yadrathakāro mama patirgṛhena vidyate
sa cāgatastava tadaiva aucityaṃ vidhāsyati
yadyapi pūrvaṃ patyā tvadīyaṃ dravyamapahṛtaṃ tathāpi kṣantavyam
rathakṛti samāgate tava gṛhaṃ gamiṣyāmi yuvayoḥ saṃgatiṃ vā kariṣye
nātra saṃśayaḥ
iti kathāṃ śrutvā prabhāvatī suptā
anyadā prabhāvatī śukaṃ gamanāya pṛcchati
śukaḥ prāha
kuru yadrocate kartuṃ yadi vetsi pratīṅgitam
śvetāmbareṇa ruddhena yathā pūrvaṃ kṛtaṃ tathā
asti candrapurī nāma nagarī
tatra siddhaseno nāma kṣapaṇako janapūjitaḥ
tasmineva nagare 'nyaḥ sitapaṭo guṇināṃ mukhyaḥ samāgataḥ
tena ca guṇinā sarvo 'pi jana āvarjitaḥ śrāvakā apyātmāyattāḥ kṛtāḥ
sa kṣapaṇako 'pi tasya pūjāṃ kriyamāṇāmasahamānaḥ svayaṃ tadīyopāśraye veśyāṃ preṣayitvā asau veśyālubdho na suśīla iti śvetāmbarasya lokapravādamakarot
taddarśanāya janamākārayāmāsa
brūte ca kṣapaṇakā eva brahmacāriṇaḥ śvetāmbarāstu viplutāḥ
so 'pi śvetāmbaro dīpāgninā upādhiṃ prajvālya prabhātaprāptāyāṃ rajanyāṃ nagnobhūya veśyāyā dattahasto nirgataḥ
tato lokāpavādaḥ saṃvṛttaḥ
yadasau kṣapaṇako na sitavastraḥ
iti śrutvā prabhāvatī suptā
anyadā sā calitā
śukaḥ prāha
yāhi devi na te doṣo yadi jānāsi bhāṣitum
ratnādevīva patyā tu prāptā jāradvayānvitā
asti jalaudābhidhāno grāmaḥ
tatra rājaputraḥ kṣemarājaḥ śūraḥ
ratnādevī tasya bhāryā
tatraiva grāmaṇīrdevasākhyaḥ
tasya suto dhavalo nāma
tau dvāvapi ramete ratnādevīṃ parasparamajñātau
anyadā pitṛputrau tadgṛhasthau yadā tadā rājaputraḥ samāgataḥ
tadā kimuttaram śuka āha tatastayā kṛtasaṃjño gṛhādaṅgulyā tarjayannayāt
tasmiṃścaiva gacchati bhayātpatiḥ kimidamityāha
tataḥ sā hasantī prāha asya putrastvadgṛhe śaraṇāgataḥ
mayā ca nārpitaḥ
yataḥ
sa kṣatriyastrāṇasahaḥ satāṃ yastatkārmukaṃ karmasu yasya śaktiḥ
vahandvayīmapyaphale 'rthajāte karotyasaṃskārahatāmivoktim
ato ruṣṭo vrajati
gaccha tvaṃ samarpaya sutam
tena ca tathā kṛtam
iti kathāṃ śrutvā prabhāvatī suptā
anyadā prabhāvatī gamanāya śukaṃ pṛcchati sma
śukaḥ prāha
rambhoru gaccha kāmināṃ ko vighnaṃ kartumarhati
mohinīva samarthā cedvicārīkartumīśvari
asti śaṅkhapuraṃ nāma nagaram
tatrāryo vaṇigabhūt
tasya mohinī nāma bhāryā
tāṃ ca bahirgatāṃ kumukho nāma dhūrto ramate
tatpatinā cābhijñāyi
tatpatiścātiśayena bhīruḥ
tato 'sau tāṃ bahiryāntīṃ nivārya pārśvasthita eva tiṣṭhati
tathāpi tayā dhūrtasya kathitaṃ māṃ rātrau bhartṛkhaṭvāsthitāmarvāksuptāṃ bhaja tvam
tena tathā kṛtam
tacca kurvanbhartrāsau puṃścihne dhṛtaḥ kathaṃ gacchatu uttaram dhṛtvā ca patiḥ prāha pradīpamānaya mayā coro dhṛto 'sti
tayoktaṃ bahiryāntī bibhemyaham
enaṃ grahīṣye tvaṃ dīpamānaya
tena ca tathā kṛtam
sā ca jāraṃ muktvā gṛhāntarbaddhasya paṭṭakasya jihvāṃ gṛhītvā tathaiva suptā yāvatpatirlakuṭahasto dīpaṃ gṛhītvā samāyātaḥ pṛcchati kimiyaṃ paṭṭakasya jihvā kathamatra tayoktaṃ kṣudhārto 'yam
anena muktā lālākṛśā sthitā
uktipratyuktivādena nirjitaḥ
uktaśca hataka anena pauruṣeṇa kṣayaṃ vrajasi
iti nirbhartsito lajjitaśca suptaḥ
iti kathāṃ śrutvā prabhāvatī suptā
anyadā prabhāvatī gamanāya śukaṃ papraccha
śukaḥ prāha
kṛśodari vrajādya tvaṃ yadi jānāsi bhāṣitum
jārasaṃyuktayā pūrvaṃ yathā devikayā kṛtam
asti kuhāḍākhyo mahāgrāmaḥ tatra jarasākhyo kauṭumbiko mahāmūrkhaḥ
tadbhāryā devikā puṃścalī
tāṃ ca prabhākaro brāhmaṇaḥ kṣetramadhye vibhītakavṛkṣasamīpe guptasthāne mudā ramater
īdṛśaṃ vyatikaraṃ janācchrutvā tatpatistatrāvalokanāya svayaṃ gataḥ
tena ca vṛkṣārūḍhena tattathaiva dṛṣṭam
dṛṣṭvā tatrasthenāpi jalpitam dhūrtike bahudinebhyo 'dya samprāptā ityuktā kathamiyaṃ bhartāraṃ pratyāyayatu
tayoktam nāhaṃ jāne tvameva kathaya
yadi na yāsi tadā kathayāmi
tayā tatheti pratipanne śukaḥ prāha sā ca tadvacaḥ śrutvā taṃ jāraṃ preṣayāmāsa patyā cāvatīrya samāgatena upālabdhā
sāha he prabhor īdṛśa eva vṛkṣaḥ atrārūḍhairmithunaṃ dṛśyate
tena patinā uktam tvamāruhya avalokaya
tayā tathā kṛtam
vṛkṣārūḍhayā ca tayā proktaṃ kapaṭena
bahudivasebhyo 'nyāṃ nārīmabhigaman dṛṣṭo 'si
tena mūrkheṇa jñātam satyamidam
sa ca tāṃ śāntayitvā gṛhaṃ nināya
iti kathāṃ śrutvā prabhāvatī suptā
