meghaiḥ meduram ambaram vanabhuvaḥ śyāmāḥ tamāladrumaiḥ naktam bhīruḥ ayam tvam eva tat imam rādhe gṛham prāpaya
ittham nandanideśataḥ calitayoḥ pratyadhvakuñjadrumam rādhāmādhavayoḥ jayanti yamunākūle rahaḥkelayaḥ
vāgdevatācaritacitritacittasadmā padmāvatīcaraṇacāraṇacakravartī
śrīvāsudevaratikelikathāsametam etam karoti jayadevakaviḥ prabandham
vācaḥ pallavayati umāpatidharaḥ saṃdarbhaśuddhim girām jānīte jayadevaḥ eva śaraṇaḥ ślāghyaḥ durūhadrute
śṛṅgārottarasatprameyaracanaiḥ ācāryagovardhanaspardhī ko 'pi na viśrutaḥ śrutidharaḥ dhoyī kavikṣmāpatiḥ
yadi harismaraṇe sarasam manaḥ yadi vilāsakalāsu kutūhalam
madhurakomalakāntapadāvalīm śṛṇu tadā jayadevasarasvatīm
pralayapayodhijale dhṛtavān asi vedam vihitavahitracaritram akhedam
keśava dhṛtamīnaśarīra jaya jagadīśa hare
kṣitiḥ ativipulatare tava tiṣṭhati pṛṣṭhe dharaṇidharaṇakiṇacakragariṣṭhe
keśava dhṛtakacchaparūpa jaya jagadīśa hare
vasati daśanaśikhare dharaṇī tava lagnā śaśini kalaṅkakalā iva nimagnā
keśava dhṛtaśūkararūpa jaya jagadīśa hare
tava karakamalavare nakham adbhutaśṛṅgam dalitahiraṇyakaśiputanubhṛṅgam
keśava dhṛtanaraharirūpa jaya jagadīśa hare
chalayasi vikramaṇe balim adbhutavāmana padanakhanīrajanitajanapāvana
keśava dhṛtavāmanarūpa jaya jagadīśa hare
kṣatriyarudhiramaye jagat apagatapāpam snapayasi payasi śamitabhavatāpam
keśava dhṛtabhṛgupatirūpa jaya jagadīśa hare
vitarasi dikṣu raṇe dikpatikamanīyam daśamukhamaulibalim ramaṇīyam
keśava dhṛtarāmaśarīra jaya jagadīśa hare
vahasi vapuṣi viśade vasanam jaladābham halahatibhītimilitayamunābham
keśava dhṛtahaladhararūpa jaya jagadīśa hare
nindasi yajñavidheḥ ahaha śrutijātam sadayahṛdaya darśitapaśughātam
keśava dhṛtabuddhaśarīra jaya jagadīśa hare
mlecchanivahanidhane kalayasi karavālam dhūmaketum iva kim api karālam
keśava dhṛtakalkiśarīra jaya jagadīśa hare
śrījayadevakaveḥ idam uditam udāram śṛṇu sukhadam śubhadam bhavasāram
keśava dhṛtadaśavidharūpa jaya jagadīśa hare
vedān uddharate jagat nivahate bhūgolam udbibhrate daityam dārayate balim chalayate kṣatrakṣayam kurvate
paulastyam jayate halam kalayate kāruṇyam ātanvate mlecchān mūrchayate daśākṛtikṛte kṛṣṇāya tubhyam namaḥ
śritakamalākucamaṇḍala dhṛtakuṇḍala e
kalitalalitavanamāla jaya jayadeva hare
dinamaṇimaṇḍalamaṇḍana bhavakhaṇḍana e
munijanamānasahaṃsa jaya jayadeva hare
kāliyaviṣadharagañjana janarañjana e
yadukulanalinadineśa jaya jayadeva hare
madhumuranarakavināśana garuḍāsana e
surakulakelinidāna jaya jayadeva hare
amalakamaladalalocana bhavamocana e
tribhuvanabhavananidhāna jaya jayadeva hare
janakasutākṛtabhūṣaṇa jitadūṣaṇa e
samaraśamitadaśakaṇṭha jaya jayadeva hare
abhinavajaladharasundara dhṛtamandara e
śrīmukhacandracakora jaya jayadeva hare
śrījayadevakaveḥ idam kurute mudam e
maṅgalam ujjvalagītam jaya jayadeva hare
padmāpayodharataṭīparirambhalagnakāśmīramudritam uraḥ madhusūdanasya
vyaktānurāgam iva khelatanaṅgakhedasvedāmbupūram anupūrayatu priyam vaḥ
vasante vāsantīkusumasukumāraiḥ avayavaiḥ bhramantīm kāntāre bahuvihitakṛṣṇānusaraṇām
amandam kandarpajvarajanitacintākulatayā valadbādhām rādhām sarasam idam ūce sahacarī
lalitalavaṅgalatāpariśīlanakomalamalayasamīre madhukaranikarakarambitakokilakūjitakuñjakuṭīre
viharati hariḥ iha sarasavasante nṛtyati yuvatijanena samam sakhi virahijanasya durante
unmadamadanamanorathapathikavadhūjanajanitavilāpe alikulasaṃkulakusumasamūhanirākulabakulakalāpe
viharati hariḥ iha sarasavasante nṛtyati yuvatijanena samam sakhi virahijanasya durante
mṛgamadasaurabharabhasavaśaṃvadanavadalamālatamāle yuvajanahṛdayavidāraṇamanasijanakharucikiṃśukajāle
viharati hariḥ iha sarasavasante nṛtyati yuvatijanena samam sakhi virahijanasya durante
madanamahīpatikanakadaṇḍarucikesarakusumavikāse militaśilīmukhapāṭalipaṭalakṛtasmaratūṇavilāse
viharati hariḥ iha sarasavasante nṛtyati yuvatijanena samam sakhi virahijanasya durante
vigalitalajjitajagadavalokanataruṇakaruṇakṛtahāse virahinikṛntanakuntamukhākṛtiketakadanturitāśe
viharati hariḥ iha sarasavasante nṛtyati yuvatijanena samam sakhi virahijanasya durante
mādhavikāparimalalalite navamālikajātisugandhau munimanasām api mohanakāriṇi taruṇakāraṇabandhau
viharati hariḥ iha sarasavasante nṛtyati yuvatijanena samam sakhi virahijanasya durante
sphuradatimuktalatāparirambhaṇamukulitapulakitacūte vṛndāvanavipine parisaraparigatayamunājalapūte
viharati hariḥ iha sarasavasante nṛtyati yuvatijanena samam sakhi virahijanasya durante
śrījayadevabhaṇitam idam udayati haricaraṇasmṛtisāram sarasavasantasamayavanavarṇanam anugatamadanavikāram
viharati hariḥ iha sarasavasante nṛtyati yuvatijanena samam sakhi virahijanasya durante
daravidalitamallīvallicañcatparāgaprakaṭitapaṭavāsaiḥ vāsayan kānanāni
iha hi dahati cetaḥ ketakīgandhabandhuḥ prasaratasamabāṇaprāṇavatgandhavāhaḥ
unmīlanmadhugandhalubdhamadhupavyādhūtacūtaṅkurakrīḍatkokilakākalīkalakalaiḥ udgīrṇakarṇajvarāḥ
nīyante pathikaiḥ katham katham api dhyānavadhānakṣaṇaprāptaprāṇasamāsamāgamarasollāsaiḥ amī vāsarāḥ
anekanārīparirambhasambhramasphuranmanohārivilāsalālasam
murārim ārāt upadarśayantī asau sakhī samakṣam punaḥ āha rādhikām
candanacarcitanīlakalevarapītavasanavanamālī
kelicalanmaṇikuṇḍalamaṇḍitagaṇḍayugasmitaśālī
hariḥ iha mugdhavadhūnikare vilāsini vilasati kelipare
pīnapayodharabhāreṇa harim parirabhya sarāgam
gopavadhūḥ anugāyati kācit udañcitapañcamarāgam
hariḥ iha mugdhavadhūnikare vilāsini vilasati kelipare
kāpi vilāsavilolavilocanakhelanajanitamanojam
dhyāyati mugdhavadhūḥ adhikam madhusūdanavadanasarojam
hariḥ iha mugdhavadhūnikare vilāsini vilasati kelipare
kāpi kapolatale militā lapitum kimapi śrutimūle
cāru cucumba nitambavatī dayitam pulakaiḥ anukūle
hariḥ iha mugdhavadhūnikare vilāsini vilasati kelipare
kelikalākutukena ca kācit amum yamunājalakūle
mañjulavañjulakuñjagatam vicakarṣa kareṇa dukūle
hariḥ iha mugdhavadhūnikare vilāsini vilasati kelipare
karatalatālataralavalayāvalikalitakalasvanavaṃśe
rāsarase sahanṛtyaparā hariṇā yuvatiḥ praśaśaṃse
hariḥ iha mugdhavadhūnikare vilāsini vilasati kelipare
śliṣyati kāmapi cumbati kāmapi kāmapi ramayati rāmām
paśyati sasmitacāruparām aparām anugacchati vāmām
hariḥ iha mugdhavadhūnikare vilāsini vilasati kelipare
śrījayadevakaveḥ idam adbhutakeśavakelirahasyam
vṛndāvanavipine lalitam vitanotu śubhāni yaśasyam
hariḥ iha mugdhavadhūnikare vilāsini vilasati kelipare
viśveṣām anurañjanena janayan ānandam indīvaraśreṇīśyāmalakomalaiḥ upanayan aṅgaiḥ anaṅgotsavam
svacchandam vrajasundarībhiḥ abhitaḥ pratiaṅgam āliṅgitaḥ śṛṅgāraḥ sakhi mūrtimān iva madhau mugdhaḥ hariḥ krīḍati
adya utsaṅgavasadbhujaṅgakavalakleśāt iva īśācalam prāleyaplavanecchayā anusarati śrīkhaṇḍaśailānilaḥ
kiṃca snigdharasālamaulimukulāni ālokya harṣodayāt unmīlanti kuhūḥ kuhūḥ iti kalottālāḥ pikānām giraḥ
viharati vane rādhā sādhāraṇapraṇaye harau vigalitanijotkarṣāt īrṣyāvaśena gatā anyataḥ
kvacit api latākuñje guñjanmadhuvratamaṇḍalī mukharaśikhare līnā dīnā api uvāca rahaḥ sakhīm
saṃcaradadharasudhāmadhuradhvanimukharitamohanavaṃśam
calitadṛgañcalacañcalamaulikapolavilolavataṃsam
rāse harim iha vihitavilāsam smarati manaḥ mama kṛtaparihāsam
candrakacārumayūraśikhaṇḍakamaṇḍalavalayitakeśam
pracurapurandaradhanuranurañjitameduramudirasuveśam
rāse harim iha vihitavilāsam smarati manaḥ mama kṛtaparihāsam
gopakadambanitambavatīmukhacumbanalambhitalobham
bandhujīvamadhurādharapallavam ullasitasmitaśobham
rāse harim iha vihitavilāsam smarati manaḥ mama kṛtaparihāsam
vipulapulakabhujapallavavalayitaballavayuvatisahasram
karacaraṇorasi maṇigaṇabhūṣaṇakiraṇavibhinnatamisram
rāse harim iha vihitavilāsam smarati manaḥ mama kṛtaparihāsam
jaladapaṭalavaladinduvinindakacandanatilakalalāṭam
pīnaghanastanamaṇḍalamardananirdayahṛdayakapāṭam
rāse harim iha vihitavilāsam smarati manaḥ mama kṛtaparihāsam
maṇimayamakaramanoharakuṇḍalamaṇḍitagaṇḍam udāram
pītavasanam anugatamunimanujasurāsuravaraparivāram
rāse harim iha vihitavilāsam smarati manaḥ mama kṛtaparihāsam
viśadakadambatale militam kalikaluṣabhayaṃ śamayantam
mām api kimapi taraṅgadanaṅgadṛśā manasā ramayantam
rāse harim iha vihitavilāsam smarati manaḥ mama kṛtaparihāsam
śrījayadevabhaṇitam atisundaramohanamadhuripurūpam
haricaraṇasmaraṇam prati saṃprati puṇyavatām anurūpam
rāse harim iha vihitavilāsam smarati manaḥ mama kṛtaparihāsam
gaṇayati guṇagrāmam bhāmam bhramāt api na īhate vahati ca parītoṣam doṣam vimuñcati dūrataḥ
yuvatiṣu valattṛṣṇe kṛṣṇe vihāriṇi mām vinā punaḥ api manaḥ vāmam kāmam karoti karomi kim
nibhṛtanikuñjagṛham gatayā niśi rahasi nilīya vasantam
cakitavilokitasakaladiśā ratirabhasarasena hasantam
sakhi he keśimathanam udāram ramaya mayā saha madanamanorathabhāvitayā savikāram
prathamasamāgamalajjitayā paṭucāṭuśataiḥ anukūlam
mṛdumadhurasmitabhāṣitayā śithilīkṛtajaghanadukūlam
sakhi he keśimathanam udāram ramaya mayā saha madanamanorathabhāvitayā savikāram
kisalayaśayananiveśitayā ciram urasi mama eva śayānam
kṛtaparirambhaṇacumbanayā parirabhya kṛtādharapānam
sakhi he keśimathanam udāram ramaya mayā saha madanamanorathabhāvitayā savikāram
alasanimīlitalocanayā pulakāvalilalitakapolam
śramajalasakalakalevarayā varamadanamadāt atilolam
sakhi he keśimathanam udāram ramaya mayā saha madanamanorathabhāvitayā savikāram
kokilakalaravakūjitayā jitamanasijatantravicāram
ślathakusumākulakuntalayā nakhalikhitaghanastanabhāram
sakhi he keśimathanam udāram ramaya mayā saha madanamanorathabhāvitayā savikāram
caraṇaraṇitamaṇinūpurayā paripūritasuratavitānam
mukharaviśṛṅkhalamekhalayā sakacagrahacumbanadānam
sakhi he keśimathanam udāram ramaya mayā saha madanamanorathabhāvitayā savikāram
ratisukhasamayarasālasayā daramukulitanayanasarojam
niḥsahanipatitatanulatayā madhusūdanam uditamanojam
sakhi he keśimathanam udāram ramaya mayā saha madanamanorathabhāvitayā savikāram
śrījayadevabhaṇitam idam atiśayamadhuripunidhuvanaśīlam
sukham utkaṇṭhitagopavadhūkathitam vitanotu salīlam
sakhi he keśimathanam udāram ramaya mayā saha madanamanorathabhāvitayā savikāram
hastasrastavilāsavaṃśam anṛjubhrūvallimat ballavī vṛndotsāridṛgantavīkṣitam atisvedārdragaṇḍasthalam
mām udvīkṣya vilakṣitam smitasudhāmugdhānanam kānane govindam vrajasundarīgaṇavṛtam paśyāmi hṛṣyāmi ca
durālokastokastabakanavakāśokalatikāvikāsaḥ kāsāropavanapavano 'pi vyathayati
api bhrāmyadbhṛṅgīraṇitaramaṇīyā na mukulaprasūtiḥ cūtānām sakhi śikhariṇī iyam sukhayati
kaṃsāriḥ api saṃsāravāsanābandhaśṛṅkhalām
rādhām ādhāya hṛdaye tatyāja vrajasundarīḥ
itaḥ tataḥ tām anusṛtya rādhikām anaṅgabāṇavraṇakhinnamānasaḥ
kṛtānutāpaḥ sa kalindanandinītaṭāntakuñje viṣasāda mādhavaḥ
mām iyam calitā vilokya vṛtam vadhūnicayena
sāparādhatayā mām api na vāritātibhayena
harihari hatādaratayā gatā sā kupitā iva
kim kariṣyati kim vadiṣyati sā ciram viraheṇa
kim dhanena janena kim mama jīvitena gṛheṇa
harihari hatādaratayā gatā sā kupitā iva
cintayāmi tadānanam kuṭilabhru kopabhareṇa
śoṇapadmam iva upari bhramatā ākulam bhramareṇa
harihari hatādaratayā gatā sā kupitā iva
tām aham hṛdi saṃgatām aniśam bhṛśam ramayāmi
kim vane anusarāmi tām iha kim vṛthā vilapāmi
harihari hatādaratayā gatā sā kupitā iva
tanvi khinnam asūyayā hṛdayam tava ākalayāmi
tat na vedmi kutaḥ gatā asi na tena te anunayāmi
harihari hatādaratayā gatā sā kupitā iva
dṛśyase purataḥ gatāgatam eva me vidadhāsi
kim purā iva sasaṃbhramaṃ parirambhaṇam na dadāsi
harihari hatādaratayā gatā sā kupitā iva
kṣamyatām aparam kadāpi tava īdṛśam na karomi
dehi sundari darśanam mama manmathena dunomi
harihari hatādaratayā gatā sā kupitā iva
varṇitam jayadevakena hareḥ idam pravaṇena
harihari hatādaratayā gatā sā kupitā iva
hṛdi bisalatāhāraḥ na ayam bhujaṅgamanāyakaḥ kuvalayadalaśreṇī kaṇṭhe na sā garaladyutiḥ
malayajarajaḥ na idam bhasma prihārahite mayi prahara na harabhrāntyā anaṅga krudhā kimu dhāvasi
pāṇau mā kuru cūtasāyakam amum mā cāpam āropaya krīḍānirjitaviśva mūrchitajanāghātena kim pauruṣam
tasyāḥ eva mṛgīdṛśaḥ manasijapreṅkhatkaṭākṣāśuga śreṇījarjaritam manāk api manaḥ na adya api saṃdhukṣate
bhrūcāpe nihitaḥ kaṭākṣaviśikhaḥ nirmātu marmavyathām śyāmātmā kuṭilaḥ karotu kabarībhāraḥ api mārodyamam
moham tāvat ayam ca tanvi tanutām bimbādharaḥ rāgavān sadvṛttastanamaṇḍalaḥ tava katham prāṇaiḥ mama krīḍati
tāni sparśasukhāni te ca taralāḥ snigdhāḥ dṛśoḥ vibhramāḥ tadvaktrāmbujasaurabham saḥ ca sudhāsyandī girām vakrimā
sā bimbādharamādhurī iti viṣayāsaṅge api cen mānasam tasyām lagnasamādhi hanta virahavyādhiḥ katham vardhate
bhrūpallavam dhanuḥ apāṅgataraṅgitāni bāṇāḥ guṇaḥ śravaṇapāliḥ iti smareṇa
tasyām anaṅgajayajaṅgamadevatāyām astrāṇi nirjitajaganti kim arpitāni
yamunātīravānīranikuñje mandamāsthitam
prāha premabharodbhrāntam mādhavam rādhikāsakhī
nindati candanam indukaraṇam anu vindati khedam adhīram
vyālanilayamilanena garalam iva kalayati malayasamīram
sā virahe tava dīnā mādhava manasijaviśikhabhayāt iva bhāvanayā tvayi līnā
aviralanipatitamadanaśarāt iva bhavadavanāya viśālam
svahṛdayamarmaṇi varma karoti sajalanalinīdalajālam
sā virahe tava dīnā mādhava manasijaviśikhabhayāt iva bhāvanayā tvayi līnā
kusumaviśikhaśaratalpam analpavilāsakalākamanīyam
vratam iva tava parirambhasukhāya karoti kusumaśayanīyam
sā virahe tava dīnā mādhava manasijaviśikhabhayāt iva bhāvanayā tvayi līnā
vahati ca galitavilocanajalabharam ānanakamalam udāram
vidhum iva vikaṭavidhuntudadantadalanagalitāmṛtadhāram
sā virahe tava dīnā mādhava manasijaviśikhabhayāt iva bhāvanayā tvayi līnā
vilikhati rahasi kuraṅgamadena bhavantam asamaśarabhūtam
praṇamati makaram adhaḥ vinidhāya kare ca śaram navacūtam
sā virahe tava dīnā mādhava manasijaviśikhabhayāt iva bhāvanayā tvayi līnā
pratipadam idam api nigadati mādhava tava caraṇe patitā aham
tvayi vimukhe mayi sapadi sudhānidhiḥ api tanute tanudāham
sā virahe tava dīnā mādhava manasijaviśikhabhayāt iva bhāvanayā tvayi līnā
dhyānalayena puraḥ parikalpya bhavantam atīva durāpam
vilapati hasati viṣīdati roditi cañcati muñcati tāpam
sā virahe tava dīnā mādhava manasijaviśikhabhayāt iva bhāvanayā tvayi līnā
śrījayadevabhaṇitam idam adhikam yadi manasā naṭanīyam
harivirahākulaballavayuvatisakhīvacanam paṭhanīyam
sā virahe tava dīnā mādhava manasijaviśikhabhayāt iva bhāvanayā tvayi līnā
āvāsaḥ vipināyate priyasakhīmālā api jālāyate tāpaḥ api śvasitena dāvadahanajvālākalāpāyate
sā api tvadviraheṇa hanta hariṇīrūpāyate hā katham kandarpaḥ api yamāyate viracayan śārdūlavikrīḍitam
stanavinihitam api hāram udāram
sā manute kṛśatanuḥ atibhāram
rādhikā virahe tava keśava
sarasamasṛṇam api malayajapaṅkam
paśyati viṣam iva vapuṣi saśaṅkam
rādhikā virahe tava keśava
śvasitapavanam anupamapariṇāham
madanadahanam iva vahati sadāham
rādhikā virahe tava keśava
diśi diśi kirati sajalakaṇajālam
nayananalinam iva vigalitanālam
rādhikā virahe tava keśava
nayanaviṣayam api kisalayatalpam
kalayati vihitahutāśavikalpam
rādhikā virahe tava keśava
tyajati na pāṇitalena kapolam
bālaśaśinam iva sāyam alolam
rādhikā virahe tava keśava
hariḥ iti hariḥ iti japati sakāmam
virahavihitamaraṇā iva nikāmam
rādhikā virahe tava keśava
śrījayadevabhaṇitam iti gītam
sukhayatu keśavapadam upanītam
rādhikā virahe tava keśava
sā romāñcati sītkaroti vilapati utkampate tāmyati dhyāyati udbhramati pramīlati patati udyāti mūrchati api
etāvati atanujvare varatanuḥ jīvet na kim te rasāt svaḥvaidyapratima prasīdasi yadi tyaktaḥ anyathā na antakaḥ
smarāturām daivatavaidyahṛdya tvadaṅgasaṅgāmṛtamātrasādhyām
vimuktabādhām kuruṣe na rādhām upendra vajrāt api dāruṇaḥ asi
kandarpajvarasaṃjvarāturatanoḥ āścaryam asyāḥ ciram cetaḥ candanacandramaḥkamalinīcintāsu saṃtāmyati
kiṃtu klāntivaśena śītalatanum tvām ekam eva priyam dhyāyantī rahasi sthitā kathamapi kṣīṇā kṣaṇam prāṇiti
kṣaṇam api virahaḥ purā na sehe nayananimīlanakhinnayā yayā te
śvasiti katham asau rasālaśākhām ciraviraheṇa vilokya puṣpitāgrām
aham iha nivasāmi yāhi rādhām anunaya madvacanena ca ānayethāḥ
iti madhuripuṇā sakhī niyuktā svayam idam etya punaḥ jagāda rādhām
vahati malayasamīre madanam upanidhāya
sphuṭati kusumanikare virahihṛdayadalanāya
tava virahe vanamālī sakhi sīdati
dahati śiśiramayūkhe maraṇam anukaroti
patati madanaviśikhe vilapati vikalataraḥ ati
tava virahe vanamālī sakhi sīdati
dhvanati madhupasamūhe śravaṇam apidadhāti
manasi valitavirahe niśi niśi rujam upayāti
tava virahe vanamālī sakhi sīdati
vasati vipinavitāne tyajati lalitadhāma
luṭhati dharaṇiśayane bahu vilapati tava nāma
tava virahe vanamālī sakhi sīdati
bhaṇati kavijayadeve virahivilasitena
manasi rabhasavibhave hariḥ udayatu sukṛtena
tava virahe vanamālī sakhi sīdati
pūrvam yatra samam tvayā ratipateḥ āsāditāḥ siddhayaḥ tasmin eva nikuñjamanmathamahātīrthe punaḥ mādhavaḥ
dhyāyan tvām aniśam japan api tava eva ālāpamantrāvalīm bhūyaḥ tvatkucakumbhanirbharaparīrambhāmṛtam vāñchati
ratisukhasāre gatam abhisāre madanamanoharaveśam
na kuru nitambini gamanavilambanam anusara tam hṛdayeśam
dhīrasamīre yamunātīre vasati vane vanamālī
nāmasametam kṛtasaṅketam vādayate mṛduveṇum
bahu manute nanu te tanusaṃgatapavanacalitam api reṇum
dhīrasamīre yamunātīre vasati vane vanamālī
patati patatre vicalati patre śaṅkitabhavadupayānam
racayati śayanam sacakitanayanam paśyati tava panthānam
dhīrasamīre yamunātīre vasati vane vanamālī
mukharam adhīram tyaja mañjīram ripum iva kelisulolam
cala sakhi kuñjam satimirapuñjam śīlaya nīlanicolam
dhīrasamīre yamunātīre vasati vane vanamālī
urasi murāreḥ upahitahāre ghane iva taralabalāke
taḍit iva pīte rativiparīte rājasi sukṛtavipāke
dhīrasamīre yamunātīre vasati vane vanamālī
vigalitavasanam parihṛtarasanam ghaṭaya jaghanam apidhānam
kisalayaśayane paṅkajanayane nidhim iva harṣanidānam
dhīrasamīre yamunātīre vasati vane vanamālī
hariḥ abhimānī rajaniḥ idānīm iyam api yāti virāmam
kuru mama vacanam satvararacanam pūraya madhuripukāmam
dhīrasamīre yamunātīre vasati vane vanamālī
śrījayadeve kṛtahariseve bhaṇati paramaramaṇīyam
pramuditahṛdayam harim atisadayam namata sukṛtakamanīyam
dhīrasamīre yamunātīre vasati vane vanamālī
vikirati muhuḥ śvāsān āśāḥ puraḥ muhuḥ īkṣate praviśati muhuḥ kuñjam guñjan muhuḥ bahu tāmyati
racayati muhuḥ śayyām paryākulam muhuḥ īkṣate madanakadanaklāntaḥ kānte priyaḥ tava vartate
tvadvāmyena samam samagram adhunā tigmāṃśuḥ astam gataḥ govindasya manorathena ca samam prāptam tamaḥ sāndratām
kokānām karuṇasvanena sadṛśī dīrghā madabhyarthanā tat mugdhe viphalam vilambanam asau ramyaḥ abhisārakṣaṇaḥ
āśleṣāt anu cumbanāt anu nakhollekhāt anu svāntaja prodbodhāt anu saṃbhramāt anu ratārambhāt anu prītayoḥ
anyārtham gatayoḥ bhramāt militayoḥ saṃbhāṣaṇaiḥ jānatoḥ dampatyoḥ iha kaḥ na kaḥ na tamasi vrīḍāvimiśraḥ rasaḥ
sabhayacakitam vinyasyantīm dṛśam timire pathi pratitaru muhuḥ sthitvā mandam padāni vitanvatīm
kathamapi rahaḥ prāptām aṅgaiḥ anaṅgataraṃgibhiḥ sumukhi subhagaḥ paśyan saḥ tvām upaitu kṛtārthatām
atha tām gantum aśaktām ciram anuraktām latāgṛhe dṛṣṭvā
taccaritam govinde manasijamande sakhī prāha
paśyati diśi diśi rahasi bhavantam
tadadharamadhuramadhūni pibantam
nātha hare sīdati rādhā vāsagṛhe
tvadabhisaraṇarabhasena valantī
patati padāni kiyanti calantī
nātha hare sīdati rādhā vāsagṛhe
vihitaviśadabisakisalayavalayā
jīvati param iha tava ratikalayā
nātha hare sīdati rādhā vāsagṛhe
muhuḥ avalokitamaṇḍanalīlā
madhuripuḥ aham iti bhāvanaśīlā
nātha hare sīdati rādhā vāsagṛhe
tvaritam upaiti na katham abhisāram
hariḥ iti vadati sakhīm anuvāram
nātha hare sīdati rādhā vāsagṛhe
śliṣyati cumbati jaladharakalpam
hariḥ upagataḥ iti timiram analpam
nātha hare sīdati rādhā vāsagṛhe
bhavati vilambini vigalitalajjā
vilapati roditi vāsakasajjā
nātha hare sīdati rādhā vāsagṛhe
śrījayadevakaveḥ idam uditam
rasikajanam tanutām atimuditam
nātha hare sīdati rādhā vāsagṛhe
vipulapulakapāliḥ sphītasītkāram antar janitajaḍimakākuvyākulam vyāharantī
tava kitava vidhāya amandakandarpacintām rasajaladhinimagnā dhyānalagnā mṛgākṣī
aṅgeṣu ābharaṇam karoti bahuśaḥ patre api saṃcāriṇi prāptam tvām pariśaṅkate vitanute śayyām ciram dhyāyati
iti ākalpavikalpatalparacanāsaṃkalpalīlāśatavyāsaktā api vinā tvayā varatanuḥ naiṣā niśām neṣyati
atra antare ca kulaṭākulavartmapātasaṃjātapātakaḥ iva sphuṭalāñchanaśrīḥ
vṛndāvanāntaram adīpayat aṃśujālair diksundarīvadanacandanabinduḥ induḥ
prasarati śaśadharabimbe vihitavilambe ca mādhave vidhurā
viracitavividhavilāpam sā paritāpam cakāra uccaiḥ
kathitasamaye api hariḥ ahaha na yayau vanam
mama viphalam idam amalarūpam api yauvanam
yāmi he kam iha śaraṇam sakhījanavacanavañcitā
yat anugamanāya niśi gahanam api śīlitam
tena mama hṛdayam idam asamaśarakīlitam
yāmi he kam iha śaraṇam sakhījanavacanavañcitā
mama maraṇam eva varam ativitathaketanā
kim iha viṣahāmi virahānalam acetanā
yāmi he kam iha śaraṇam sakhījanavacanavañcitā
mām ahaha vidhurayati madhuramadhuyāminī
kāpi harim anubhavati kṛtasukṛtakāminī
yāmi he kam iha śaraṇam sakhījanavacanavañcitā
ahaha kalayāmi valayādimaṇibhūṣaṇam
harivirahadahanavahanena bahudūṣaṇam
yāmi he kam iha śaraṇam sakhījanavacanavañcitā
kusumasukumāratanum atanuśaralīlayā
srak api hṛdi hanti mām ativiṣamaśilayā
yāmi he kam iha śaraṇam sakhījanavacanavañcitā
aham iha nivasāmi nagaṇitavanavetasā
smarati madhusūdanaḥ mām api na cetasā
yāmi he kam iha śaraṇam sakhījanavacanavañcitā
haricaraṇaśaraṇajayadevakavibhāratī
vasatu hṛdi yuvatiḥ iva komalakalāvatī
yāmi he kam iha śaraṇam sakhījanavacanavañcitā
tat kim kāmapi kāminīm abhisṛtaḥ kim vā kalākelibhiḥ baddhaḥ bandhubhiḥ andhakāriṇi vanopānte kimu bhrāmyati
kāntaḥ klāntamanāḥ manāk api pathi prasthātum eva akṣamaḥ saṃketīkṛtamañjuvañjulalatākuñje api yat na āgataḥ
atha āgatām mādhavam antareṇa sakhīm iyam vīkṣya viṣādamūkām
viśaṅkamānā ramitam kayāpi janārdanam dṛṣṭavat etat āha
smarasamarocitaviracitaveśā
galitakusumadaravilulitakeśā
kāpi madhuripuṇā vilasati yuvatiḥ adhikaguṇā
hariparirambhaṇavalitavikārā
kucakalaśopari taralitahārā
kāpi madhuripuṇā vilasati yuvatiḥ adhikaguṇā
vicaladalakalalitānanacandrā
tadadharapānarabhasakṛtatandrā
kāpi madhuripuṇā vilasati yuvatiḥ adhikaguṇā
cañcalakuṇḍaladalitakapolā
mukharitarasanajaghanagatilolā
kāpi madhuripuṇā vilasati yuvatiḥ adhikaguṇā
dayitavilokitalajjitahasitā
bahuvidhakūjitaratirasarasitā
kāpi madhuripuṇā vilasati yuvatiḥ adhikaguṇā
vipulapulakapṛthuvepathubhaṅgā
śvasitanimīlitavikasadanaṅgā
kāpi madhuripuṇā vilasati yuvatiḥ adhikaguṇā
śramajalakaṇabharasubhagaśarīrā
paripatitā urasi ratiraṇadhīrā
kāpi madhuripuṇā vilasati yuvatiḥ adhikaguṇā
śrījayadevabhaṇitahariramitam
kalikaluṣam janayatu pariśamitam
kāpi madhuripuṇā vilasati yuvatiḥ adhikaguṇā
virahapāṇḍumurārimukhāmbujadyutiḥ iyam tirayan api cetanām
vidhuḥ atīva tanoti manobhuvaḥ sahṛdaye hṛdaye madanavyathām
samuditamadane ramaṇīvadane cumbanavalitādhare
mṛgamadatilakam likhati sapulakam mṛgam iva rajanīkare
ramate yamunāpulinavane vijayī murāriḥ adhunā
ghanacayarucire racayati cikure taralitataruṇānane
kurabakakusumam capalāsuṣamam ratipatimṛgakānane
ramate yamunāpulinavane vijayī murāriḥ adhunā
ghaṭayati sughane kucayugagagane mṛgamadarucirūṣite
maṇisaram amalam tārakapaṭalam nakhapadaśaśibhūṣite
ramate yamunāpulinavane vijayī murāriḥ adhunā
jitabisaśakale mṛdubhujayugale karatalanalinīdale
marakatavalayam madhukaranicayam vitarati himaśītale
ramate yamunāpulinavane vijayī murāriḥ adhunā
ratigṛhajaghane vipulāpaghane manasijakanakāsane
maṇimayarasanam toraṇahasanam vikirati kṛtavāsane
ramate yamunāpulinavane vijayī murāriḥ adhunā
caraṇakisalaye kamalānilaye nakhamaṇigaṇapūjite
bahirapavaraṇam yāvakabharaṇam janayati hṛdi yojite
ramate yamunāpulinavane vijayī murāriḥ adhunā
ramayati sudṛśam kāmapi subhṛśam khalahaladharasodare
kim aphalam avasam ciram iha virasam vada sakhi viṭapodare
ramate yamunāpulinavane vijayī murāriḥ adhunā
iha rasabhaṇane kṛtahariguṇane madhuripupadasevake
kaliyugacaritam na vasatu duritam kavinṛpajayadevake
ramate yamunāpulinavane vijayī murāriḥ adhunā
na āyātaḥ sakhi nirdayaḥ yadi śaṭhaḥ tvam dūti kim dūyase svacchandam bahuvallabhaḥ saḥ ramate kim tatra te dūṣaṇam
paśya adya priyasaṃgamāya dayitasya ākṛṣyamāṇam guṇair utkaṇṭhārtibharāt iva sphuṭat idam cetaḥ svayam yāsyāmi
anilataralakuvalayanayanena
tapati na sā kisalayaśayanena
sakhi yā ramitā vanamālinā
vikasitasarasijalalitamukhena
sphuṭati na sā manasijaviśikhena
sakhi yā ramitā vanamālinā
amṛtamadhuramṛdutaravacanena
jvalati na sā malayajapavanena
sakhi yā ramitā vanamālinā
sthalajalaruharucikaracaraṇena
luṭhati na sā himakarakiraṇena
sakhi yā ramitā vanamālinā
sajalajaladasamudayarucireṇa
dalati na sā hṛdi ciraviraheṇa
sakhi yā ramitā vanamālinā
kanakanikaṣaruciśucivasanena
śvasiti na sā parijanahasanena
sakhi yā ramitā vanamālinā
sakalabhuvanajanavarataruṇena
vahati na sā rujam atikaruṇena
sakhi yā ramitā vanamālinā
śrījayadevabhaṇitavacanena
praviśatu hariḥ api hṛdayam anena
sakhi yā ramitā vanamālinā
manobhavānandana candanānila prasīda re dakṣiṇa muñca vāmatām
kṣaṇam jagatprāṇa vidhāya mādhavaṃ puraḥ mama prāṇaharaḥ bhaviṣyasi
ripuḥ iva sakhīsaṃvāsaḥ ayam śikhī iva himānilaḥ viṣam iva sudhāraśmiḥ yasmin dunoti manaḥgate
hṛdayam adaye tasmin evam punaḥ valate balāt kuvalayadṛśām vāmaḥ kāmaḥ nikāmaniraṅkuśaḥ
bādhām vidhehi malayānila pañcabāṇa prāṇān gṛhāṇa na gṛham punaḥ āśrayiṣye
kim te kṛtāntabhagini kṣamayā taraṅgaiḥ aṅgāni siñca mama śāmyatu dehadāhaḥ
atha kathamapi yāminīm vinīya smaraśarajarjaritā api sā prabhāte
anunayavacanam vadantam agre praṇatam api priyam āha sābhyasūyam
rajanijanitagurujāgararāgakaṣāyitam alasaniveśam
vahati nayanam anurāgam iva sphuṭam uditarasābhiniveśam
harihari yāhi mādhava yāhi keśava mā vada kaitavavādam tām anusara sarasīruhalocana yā tava harati viṣādam
kajjalamalinavilocanacumbanaviracitanīlimarūpam
daśanavasanam aruṇam tava kṛṣṇa tanoti tanoḥ anurūpam
harihari yāhi mādhava yāhi keśava mā vada kaitavavādam tām anusara sarasīruhalocana yā tava harati viṣādam
vapuḥ anuharati tava smarasaṅgarakharanakharakṣatarekham
marakataśakalakalitakaladhautalipeḥ iva ratijayalekham
harihari yāhi mādhava yāhi keśava mā vada kaitavavādam tām anusara sarasīruhalocana yā tava harati viṣādam
caraṇakamalagaladalaktakasiktam idam tava hṛdayam udāram
darśayati iva bahiḥ madanadrumanavakisalayaparivāram
harihari yāhi mādhava yāhi keśava mā vada kaitavavādam tām anusara sarasīruhalocana yā tava harati viṣādam
daśanapadam bhavadadharagatam mama janayati cetasi khedam
kathayati katham adhunā api mayā saha tava vapuḥ etat abhedam
harihari yāhi mādhava yāhi keśava mā vada kaitavavādam tām anusara sarasīruhalocana yā tava harati viṣādam
bahiḥ iva malinataram tava kṛṣṇa manaḥ api bhaviṣyati nūnam
katham atha vañcayase janam anugatam asamaśarajvaradūnam
harihari yāhi mādhava yāhi keśava mā vada kaitavavādam tām anusara sarasīruhalocana yā tava harati viṣādam
bhramati bhavān abalākavalāya vaneṣu kim atra vicitram
prathayati pūtanikā eva vadhūvadhanirdayabālacaritram
harihari yāhi mādhava yāhi keśava mā vada kaitavavādam tām anusara sarasīruhalocana yā tava harati viṣādam
śrījayadevabhaṇitarativañcitakhaṇḍitayuvativilāpam
śṛṇuta sudhāmadhuram vibudhāḥ vibudhālayataḥ api durāpam
harihari yāhi mādhava yāhi keśava mā vada kaitavavādam tām anusara sarasīruhalocana yā tava harati viṣādam
tava idam paśyantyāḥ prasaradanurāgam bahiḥ iva priyāpādālaktachuritam aruṇachāyahṛdayam
mama adya prakhyātapraṇayabharabhaṅgena kitava tvadālokaḥ śokād api kim api lajjām janayati
tām atha manmathakhinnām ratirasabhinnām viṣādasampannām
anucintitaharicaritām kalahāntaritām uvāca sakhī
hariḥ abhisarati vahati madhupavane
kim aparam adhikasukham sakhi bhavane
mādhave mā kuru mānini mānam aye
tālaphalāt api gurum atisarasam
kim viphalīkuruṣe kucakalaśam
mādhave mā kuru mānini mānam aye
kati na kathitam idam anupadam aciram
mā parihara harim atiśayaruciram
mādhave mā kuru mānini mānam aye
kim iti viṣīdasi rodiṣi vikalā
vihasati yuvatisabhā tava sakalā
mādhave mā kuru mānini mānam aye
sajalanalinīdalaśītalaśayane
harim avalokaya saphalaya nayane
mādhave mā kuru mānini mānam aye
janayasi manasi kim iti gurukhedam
śṛṇu mama vacanam anīhitabhedam
mādhave mā kuru mānini mānam aye
hariḥ upayātu vadatu bahumadhuram
kim iti karoṣi hṛdayam atividhuram
mādhave mā kuru mānini mānam aye
śrījayadevabhaṇitam atilalitam
sukhayatu rasikajanam haricaritam
mādhave mā kuru mānini mānam aye
snigdhe yat paruṣā asi yat praṇamati stabdhā asi yat rāgiṇi dveṣasthā asi yat unmukhe vimukhatām yātā asi tasmin priye
yuktam tat viparītakāriṇi tava śrīkhaṇḍacarcā viṣam śītāṃśuḥ tapanaḥ himam hutavahaḥ krīḍāmudaḥ yātanāḥ
atra antare masṛṇaroṣavaśām asīmaniḥśvāsaniḥsahamukhīm sumukhīm upetya
savrīḍam īkṣitasakhīvadanām dinānte sānandagadgadapadam hariḥ iti uvāca
vadasi yadi kiṃcit api dantarucikaumudī harati daratimiram atighoram
sphuradadharasīdhave tava vadanacandramāḥ rocayatu locanacakoram
priye cāruśīle muñca mayi mānam anidānam sapadi madanānalaḥ dahati mama mānasam dehi mukhakamalamadhupānam
satyam eva asi yadi sudati mayi kopinī dehi kharanakharaśaraghātam
ghaṭaya bhujabandhanam janaya radakhaṇḍanam yena vā bhavati sukhajātam
priye cāruśīle muñca mayi mānam anidānam sapadi madanānalaḥ dahati mama mānasam dehi mukhakamalamadhupānam
tvam asi mama bhūṣaṇam tvam asi mama jīvanam tvam asi mama bhavajaladhiratnam
bhavatu bhavatī iha mayi satatam anurodhinī tatra mama hṛdayam atiyatnam
priye cāruśīle muñca mayi mānam anidānam sapadi madanānalaḥ dahati mama mānasam dehi mukhakamalamadhupānam
nīlanalinābham api tanvi tava locanam dhārayati kokanadarūpam
kusumaśarabāṇabhāvena yadi rañjayasi kṛṣṇam idam etat anurūpam
priye cāruśīle muñca mayi mānam anidānam sapadi madanānalaḥ dahati mama mānasam dehi mukhakamalamadhupānam
sphuratu kucakumbhayoḥ upari maṇimañjarī rañjayatu tava hṛdayadeśam
rasatu raśanā api tava ghanajaghanamaṇḍale ghoṣayatu manmathanideśam
priye cāruśīle muñca mayi mānam anidānam sapadi madanānalaḥ dahati mama mānasam dehi mukhakamalamadhupānam
sthalakamalagañjanam mama hṛdayarañjanam janitaratiraṅgaparabhāgam
bhaṇa masṛṇavāṇi karavāṇi padapaṅkajam sarasalasadalaktakarāgam
priye cāruśīle muñca mayi mānam anidānam sapadi madanānalaḥ dahati mama mānasam dehi mukhakamalamadhupānam
smaragaralakhaṇḍanam mama śirasi maṇḍanam dehi padapallavam udāram
jvalati mayi dāruṇaḥ madanakadanāruṇaḥ haratu tadupāhitavikāram
priye cāruśīle muñca mayi mānam anidānam sapadi madanānalaḥ dahati mama mānasam dehi mukhakamalamadhupānam
iti caṭulacāṭupaṭucāru muravairiṇaḥ rādhikām adhi vacanajātam
jayati padmāvatīramaṇajayadevakavibhāratībhaṇitam atiśātam
priye cāruśīle muñca mayi mānam anidānam sapadi madanānalaḥ dahati mama mānasam dehi mukhakamalamadhupānam
parihara kṛtātaṅke śaṅkām tvayā satatam ghanastanajaghanayā ākrānte svānte parānavakāśini
viśati vitanoḥ anyaḥ dhanyaḥ na kaḥ api mamāntaram stanabharaparīrambhārambhe vidhehi vidheyatām
mugdhe vidhehi mayi nirdayadantadaṃśadoḥvallibandhanibiḍastanapīḍanāni
caṇḍi tvam eva mudam añca na pañcabāṇacaṇḍālakāṇḍadalanāt asavaḥ prayāntu
vyathayati vṛthā maunam tanvi prapañcaya pañcamam taruṇi madhurālāpaiḥ tāpam vinodaya dṛṣṭibhiḥ
sumukhi vimukhībhāvam tāvat vimuñca na muñca mām svayam atiśayasnigdhaḥ mugdhe priyaḥ aham upasthitaḥ
bandhūkadyutibāndhavaḥ ayam adharaḥ snigdhaḥ madhūkachaviḥ gaṇḍaḥ caṇḍi cakāsti nīlanalinaśrīmocanam locanam
nāsā abhyeti tilaprasūnapadavīm kundābhadanti priye prāyaḥ tvanmukhasevayā vijayate viśvam saḥ puṣpāyudhaḥ
dṛśau tava madālase vadanam indusaṃdīpakam gatiḥ janamanoramā vidhutarambham ūrudvayam
ratiḥ tava kalāvatī ruciracitralekhe bhruvau aho vibudhayauvatam vahasi tanvi pṛthvīgatā
suciram anunayena prīṇayitvā mṛgākṣīm gatavati kṛtaveśe keśave kuñjaśayyām
racitarucirabhūṣām dṛṣṭimoṣe pradoṣe sphurati niravasādām kāpi rādhām jagāda
viracitacāṭuvacanaracanam caraṇe racitapraṇipātam
saṃprati mañjulavañjulasīmani keliśayanam anuyātam
mugdhe madhumathanam anugatam anusara rādhike
ghanajaghanastanabhārabhare daramantharacaraṇavihāram
mukharitamaṇimañjīram upaihi vidhehi marālavikāram
mugdhe madhumathanam anugatam anusara rādhike
śṛṇu ramaṇīyataram taruṇījanamohanamadhupavirāvam
kusumaśarāsanaśāsanabandini pikanikare bhaja bhāvam
mugdhe madhumathanam anugatam anusara rādhike
anilataralakisalayanikareṇa kareṇa latānikurambam
preraṇam iva karabhoru karoti gatim pratimuñca vilambam
mugdhe madhumathanam anugatam anusara rādhike
sphuritam anaṅgataraṅgavaśāt iva sūcitahariparirambham
pṛccha manoharahāravimalajaladhāram amum kucakumbham
mugdhe madhumathanam anugatam anusara rādhike
adhigatam akhilasakhībhiḥ idam tava vapuḥ api ratiraṇasajjam
caṇḍi rasitaraśanāravaḍiṇḍimam abhisara sarasam alajjam
mugdhe madhumathanam anugatam anusara rādhike
smaraśarasubhaganakhena kareṇa sakhīm avalambya salīlam
cala valayakvaṇitaiḥ avabodhaya harim api nijagatiśīlam
mugdhe madhumathanam anugatam anusara rādhike
śrījayadevabhaṇitam adharīkṛtahāram udāsitavāmam
harivinihitamanasām adhitiṣṭhatu kaṇṭhataṭīm avirāmam
mugdhe madhumathanam anugatam anusara rādhike
sā mām drakṣyati vakṣyati smarakathām pratyaṅgam āliṅganaiḥ prītim yāsyati raṃsyate sakhi samāgatya iti cintākulaḥ
saḥ tvām paśyati vepate pulakayati ānandati svidyati pratyudgacchati mūrchati sthiratamaḥpuñje nikuñje priyaḥ
akṣṇoḥ nikṣipadañjanam śravaṇayoḥ tāpicchagucchāvalīm mūrdhni śyāmasarojadāma kucayoḥ kastūrikāpatrakam
dhūrtānām abhisārasatvarahṛdām viṣvaknikuñje sakhi dhvāntam nīlanicolacāru sudṛśām pratyaṅgam āliṅgati
kāśmīragauravapuṣām abhisārikāṇām ābaddharekham abhitaḥ rucimañjarībhiḥ
etat tamāladalanīlatamam tamisram tatpremahemanikaṣopalatām tanoti
hārāvalītaralakāñcidāmakeyūrakaṅkaṇamaṇidyutidīpitasya
dvāre nikuñjanilayasya harim nirīkṣya vrīḍāvatīm atha sakhī nijagāda rādhām
mañjutarakuñjatalakelisadane
vilasa ratirabhasahasitavadane
praviśa rādhe mādhavasamīpam iha
navabhavadaśokadalaśayanasāre
vilasa kucakalaśataralahāre
praviśa rādhe mādhavasamīpam iha
kusumacayaracitaśucivāsagehe
vilasa kusumasukumāradehe
praviśa rādhe mādhavasamīpam iha
calamalayavanapavanasurabhiśīte
vilasa rasavalitalalitagīte
praviśa rādhe mādhavasamīpam iha
madhumuditamadhupakulakalitarāve
vilasa madanarasasarasabhāve
praviśa rādhe mādhavasamīpam iha
madhuratarapikanikaraninadamukhare
vilasa daśanaruciruciraśikhare
praviśa rādhe mādhavasamīpam iha
vitatabahuvallinavapallavaghane
vilasa ciram alasapīnajaghane
praviśa rādhe mādhavasamīpam iha
vihitapadmāvatīsukhasamāje
kuru murāre maṅgalaśatāni bhaṇati jayadevakavirāje
praviśa rādhe mādhavasamīpam iha
tvām cittena ciram vahan ayam atiśrāntaḥ bhṛśam tāpitaḥ kandarpeṇa tu pātum icchati sudhāsaṃbādhabimbādharam
asya aṅgam tat alaṃkuru kṣaṇam iha bhrūkṣepalakṣmīlavakrīte dāse iva upasevitapadāmbhoje kutaḥ sambhramaḥ
sā sasādhvasasānandam govinde lolalocanā
siñjānamañjumañjīram praviveśa niveśanam
rādhāvadanavilokanavikasitavividhavikāravibhaṅgam
jalanidhim iva vidhumaṇḍaladarśanataralitatuṅgataraṅgam
harim ekarasam ciram abhilaṣitavilāsam sā dadarśa guruharṣavaśaṃvadavadanam anaṅganivāsam
hāram amalataratāram urasi dadhatam parirabhya vidūram
sphuṭataraphenakadambakarambitam iva yamunājalapūram
harim ekarasam ciram abhilaṣitavilāsam sā dadarśa guruharṣavaśaṃvadavadanam anaṅganivāsam
śyāmalamṛdulakalevaramaṇḍalam adhigatagauradukūlam
nīlanalinam iva pītaparāgapaṭalabharavalayitamūlam
harim ekarasam ciram abhilaṣitavilāsam sā dadarśa guruharṣavaśaṃvadavadanam anaṅganivāsam
taraladṛgañcalacalanamanoharavadanajanitaratirāgam
sphuṭakamalodarakhelitakhañjanayugam iva śaradi taḍāgam
harim ekarasam ciram abhilaṣitavilāsam sā dadarśa guruharṣavaśaṃvadavadanam anaṅganivāsam
vadanakamalapariśīlanamilitamihirasamakuṇḍalaśobham
smitarucirucirasamullasitādharapallavakṛtaratilobham
harim ekarasam ciram abhilaṣitavilāsam sā dadarśa guruharṣavaśaṃvadavadanam anaṅganivāsam
śaśikiraṇachuritodarajaladharasundarasakusumakośam
timiroditavidhumaṇḍalanirmalamalayajatilakaniveśam
harim ekarasam ciram abhilaṣitavilāsam sā dadarśa guruharṣavaśaṃvadavadanam anaṅganivāsam
vipulapulakabharadanturitam ratikelikalābhiḥ adhīram
maṇigaṇakiraṇasamūhasamujjvalabhūṣaṇasubhagaśarīram
harim ekarasam ciram abhilaṣitavilāsam sā dadarśa guruharṣavaśaṃvadavadanam anaṅganivāsam
śrījayadevabhaṇitavibhavadviguṇīkṛtabhūṣaṇabhāram
praṇamata hṛdi suciram vinidhāya harim sukṛtodayasāram
harim ekarasam ciram abhilaṣitavilāsam sā dadarśa guruharṣavaśaṃvadavadanam anaṅganivāsam
atikramya apāṅgam śravaṇapathaparyantagamanaprayāsena iva akṣṇoḥ taralataratāram patitayoḥ
idānīm rādhāyāḥ priyatamasamālokasamaye papāta svedāmbuprasara iva harṣāśrunikaraḥ
bhajantyāḥ talpāntam kṛtakapaṭakaṇḍūtipihitasmitam yāte gehāt bahiḥ avahitālīparijane
priyāsyam paśyantyāḥ smaraśarasamākūtasubhagam salajjā lajjā api vyagamat iva dūram mṛgadṛśaḥ
gatavati sakhīvṛnde amandatrapābharanirbharasmaraparavaśākūtasphītasmitasnapitādharām
sarasamanasam dṛṣṭvā rādhām muhuḥ navapallavaprasavaśayane nikṣiptākṣīm uvāca hariḥ priyām
kisalayaśayanatale kuru kāmini caraṇanalinaviniveśam
tava padapallavavairiparābhavam idam anubhavatu suveśam
kṣaṇam adhunā nārāyaṇam anugatam anusara rādhike
karakamalena karomi caraṇamaham āgamitā asi vidūram
kṣaṇam upakuru śayanopari mām iva nūpuram anugataśūram
kṣaṇam adhunā nārāyaṇam anugatam anusara rādhike
vadanasudhānidhigalitam amṛtamiva racaya vacanam anukūlam
viraham iva apanayāmi payodhararodhakam urasi dukūlam
kṣaṇam adhunā nārāyaṇam anugatam anusara rādhike
priyaparirambhaṇarabhasavalitam iva pulakitam atiduravāpam
madurasi kucakalaśam viniveśaya śoṣaya manasijatāpam
kṣaṇam adhunā nārāyaṇam anugatam anusara rādhike
adharasudhārasam upanaya bhāvini jīvaya mṛtam iva dāsam
tvayi vinihitamanasam virahānaladagdhavapuṣam avilāsam
kṣaṇam adhunā nārāyaṇam anugatam anusara rādhike
śaśimukhi mukharaya maṇiraśanāguṇam anuguṇakaṇṭhaninādam
śrutiyugale pikarutavikale mama śamaya cirāt avasādam
kṣaṇam adhunā nārāyaṇam anugatam anusara rādhike
mām ativiphalaruṣā vikalīkṛtam avalokitum adhunā idam
mīlitalajjitam iva nayanam tava virama visṛja ratikhedam
kṣaṇam adhunā nārāyaṇam anugatam anusara rādhike
śrījayadevabhaṇitam idam anupadanigaditamadhuripumodam
janayatu rasikajaneṣu manoramaratisabhāvavinodam
kṣaṇam adhunā nārāyaṇam anugatam anusara rādhike
mārāṅke ratikelisaṃkularaṇārambhe tayā sāhasaprāyam kāntajayāya kiṃcit upari prārambhi yatsambhramāt
niṣpandā jaghanasthalī śithilā dorvalliḥ utkampitam vakṣaḥ mīlitam akṣi pauruṣarasaḥ strīṇām kutaḥ sidhyati
atha kāntam ratiklāntam api maṇḍanavāñchayā
nijagāda nirābādhā rādhā svādhīnabhartṛkā
kuru yadunandana candanaśiśiratareṇa kareṇa payodhare
mṛgamadapatrakam atra manobhavamaṅgalakalaśasahodare
nijagāda sā yadunandane krīḍati hṛdayānandane
alikulagañjanam añjanakam ratināyakasāyakamocane
tvadadharacumbanalambitakajjalam ujjvalaya priya locane
nijagāda sā yadunandane krīḍati hṛdayānandane
nayanakuraṅgataraṅgavikāsanirāsakare śrutimaṇḍale
manasijapāśavilāsadhare śubhaveśa niveśaya kuṇḍale
nijagāda sā yadunandane krīḍati hṛdayānandane
bhramaracayam racayantam upari ruciram suciram mama saṃmukhe
jitakamale vimale parikarmaya narmajanakam alakam mukhe
nijagāda sā yadunandane krīḍati hṛdayānandane
mṛgamadarasavalitam lalitam kuru tilakam alikarajanīkare
vihitakalaṅkakalam kamalānana viśramitaśramaśīkare
nijagāda sā yadunandane krīḍati hṛdayānandane
mama rucire cikure kuru mānada mānasajadhvajacāmare
ratigalite lalite kusumāni śikhaṇḍiśikhaṇḍakaḍāmare
nijagāda sā yadunandane krīḍati hṛdayānandane
sarasaghane jaghane mama śambaradāraṇavāraṇakandare
maṇiraśanāvasanābharaṇāni śubhāśaya vāsaya sundare
nijagāda sā yadunandane krīḍati hṛdayānandane
śrījayadevavacasi rucire hṛdayam sadayam kuru maṇḍane
haricaraṇasmaraṇāmṛtakṛtakalikaluṣabhavajvarakhaṇḍane
nijagāda sā yadunandane krīḍati hṛdayānandane
racaya kucayoḥ patram citram kuruṣva kapolayoḥ ghaṭaya jaghane kāñcīm añca srajā kavarībharam
kalaya valayaśreṇīm pāṇau pade kuru nūpurau iti nigaditaḥ prītaḥ pītāmbaraḥ api tathā akarot
yat gāndharvakalāsu kauśalam anudhyānam ca yat vaiṣṇavam yat śṛṅgāravivekatattvam api yat kāvyeṣu līlāyitam
tat sarvam jayadevapaṇḍitakaveḥ kṛṣṇaikatānātmanaḥ sānandāḥ pariśodhayantu sudhiyaḥ śrīgītagovindataḥ
śrībhojadevaprabhavasya rāmādevīsutaśrījayadevakasya
parāśarādipriyavargakaṇṭhe śrīgītagovindakavitvam astu
