kailāsaśikhare ramye nānāratnopaśobhite
papraccha parayā bhaktyā bhairavaṃ parameśvaram
śrīcaṇḍikovāca
tripurāpūjanaṃ nātha svarṇaratnair viśeṣataḥ
kalikāle svarṇarūpyaṃ guptabhāvaṃ tathā maṇim
kenopāyena deveśa svarṇarūpyādi labhyate
tad vadasva viśeṣeṇa yathā ratnādikaṃ bhavet
yan noktaṃ sarvatantreṣu tad vadasva dayānidhe
śrīśaṅkara uvāca
śṛṇu devi pravakṣyāmi yathā ratnādikaṃ bhavet
mattejasā pāradena kiṃ ratnaṃ na hi labhyate
tathā sāmudrakeṇaiva suśubhralavaṇena ca
sambalasya prakāraṃ hi śṛṇu devi prayatnataḥ
cīnatantrānusāreṇa pūjayet siddhakālikām
athavā pūjayed devīṃ dakṣiṇāṃ kālikāṃ parām
kālītantroktavidhinā saptāhaṃ japapūjanam
satye caikaṃ tu tretāyāṃ dviguṇaṃ dvāpare trayam
evaṃ sarvatra jānīyāc caturguṇajapaḥ kalau
ānīya bahuyatnena sambalaṃ toladvayam
vasur ādyaṃ śivaṃ cādyaṃ māyābinduvibhūṣitam
bījatrayaṃ cāṣṭaśataṃ prajapet sambalopari
aśītitolakaṃ mānaṃ kṛṣṇadhenusamudbhavam
dugdham ānīya yatnena cāṣṭottaraśataṃ japet
vastrayuktena sūtreṇa dugdhamadhye vinikṣipet
uttāpaṃ janayed dhīmān mandamandena vahninā
binduṃ vedāntaparyantam ardhaśoṣaṃ bhaved yadā
tadaivottolya tad dravyaṃ toyamadhye vinikṣipet
tataḥ parīkṣā kartavyā pradadyāt pāvakopari
nirdhūmaṃ vāvake dravyaṃ dṛṣṭvā utthāpya yatnataḥ
tatraiva prajapen mantraṃ sarvavandyanavātmakam
ānīya bahuyatnena śuddhaṃ tāmraṃ manoharam
sārdhena tolakaṃ tāmraṃ vahnimadhye vinikṣipet
yathā vahnis tathā tāmraṃ dṛṣṭvā utthāpya yatnataḥ
guñjāpramāṇaṃ tad dravyaṃ tatkṣaṇād yadi yojayet
satyaṃ satyaṃ hi girije raupyaṃ bhavati niścitam
śrīcaṇḍikovāca
kāraṇaṃ dugdharūpaṃ vā kena rūpeṇa śaṅkaraḥ
tatprakāraṃ mahādeva kṛpayā vada śaṅkara
śrīśaṅkara uvāca
ṭaṅkanam ānayed dhīmān tolakaṃ tu catuṣṭayam
vahniyogena girije lājarūpaṃ cakāra ha
āmrapuṣpaṃ taddviguṇaṃ piṣṭvā milanam ācaret
tasyopari japen mantraṃ mahāmāyāṃ hi caṇḍike
etat tu guṭikāṃ kṛtvā melanaṃ kārayed yadi
tadaiva dugdharūpaṃ syāt satyaṃ satyaṃ hi śailaje
śrīcaṇḍikovāca
gandhahīnaṃ bhaven madyaṃ kenopāyena śaṅkara
tat sarvaṃ śrotum icchāmi yadi sneho 'sti mā prati
śrīśaṅkara uvāca
śivaṃ vahnisamārūḍhaṃ vāmanetravibhūṣitam
bindunādasamāyuktaṃ gandham ādāya saṃlikhet
uhyatāṃ padam uccāryaṃ cāṣṭottaraśataṃ yadi
prajapet sādhakaśreṣṭho durgandhādivināśanam
śrīdevy uvāca
vada īśāna sarvajña sarvatattvavidāṃ vara
yat tvayā kathitaṃ nātha mama saṅge vihārataḥ
kathaṃ vā jāyate putraḥ śukrasya katra saṃsthitiḥ
vardhamānaṃ sadā liṅgaṃ praveśo vā kathaṃ bhavet
bhītiyuktā hy ahaṃ nātha trāhi māṃ duḥkhasaṅkaṭāt
śrīśaṅkara uvāca
maṇipūraṃ mahāpadmaṃ suṣumṇāmadhyasaṃsthitam
tasya nālena deveśi nābhipadmaṃ manoharam
vakratrayasamāyuktaṃ sadā śukravibhūṣitam
ūrdhvaṃ nālaṃ sahasrāre ataḥ śukravibhūṣitam
tasmād eva stanadvandvaṃ vardhamānaṃ dine dine
madhyanālaṃ suṣumṇāntaṃ vṛntākāraṃ suśītalam
ā yonyagram adhonālaṃ sadānandamayi śive
śṛṇu cārvaṅgi subhage tanmadhye liṅgatāḍanāt
yad rūpaṃ paramānandaṃ tan nāsti bhuvanatraye
nābhipadmaṃ tu yad rūpaṃ tac chṛṇuṣva samāhitaḥ
bindusthānaṃ madhyadeśe sadā padmavirājitam
bāhyadeśe cāṣṭapatraṃ caturasraṃ tu tadbahiḥ
caturdvārasamāyuktaṃ suvarṇābhaṃ savṛttakam
tatpatreṇa bhavet puṣpaṃ vṛntayuktaṃ tripattrakam
praphulle tu tripatrāre bāhye rudhiradarśanam
etanmadhye maheśāni yadi syāl liṅgatāḍanam
padmamadhye gate śukre saṃtatis tena jāyate
puruṣasya tu yac chukraṃ śakte raktādhiko bhavet
tadā kanyā bhaved devi viparītaḥ pumān bhavet
ubhayos tulyaśukreṇa klībaṃ bhavati niścitam
śṛṇu cārvaṅgi subhage puṣpamāhātmyam uttamam
madhye tacchukrasaṃyoge vardhate tad dine dine
evaṃ diṅmāsasamprāpte tatpuṣpaṃ vṛntasaṃyutam
galite parameśāni vyakto bhavati saṃtatiḥ
śrīdevy uvāca
kiṃcid rogādisambhūte kṛmikīṭādisambhave
tasmājjīvaṃ praṇaśyanti sā nārī jīvyate katham
śrīśaṅkara uvāca
asya puṣpasya māhātmyaṃ kiṃ vaktuṃ śakyate mayā
bindusthānaṃ sahasraṃ tu puṣpamadhye priyaṃvade
budbudā yatra tiṣṭhanti tatraiva saṃtatir bhavet
evaṃ krameṇa deveśi sahasraṃ saṃtatir yadi
vardhamānaṃ mahāpuṣpaṃ pīḍā kiṃcin na jāyate
mayā sārdhaṃ maheśāni vihāraṃ kuru yatnataḥ
vihāre yo bhavet putro gaṇeśaḥ sa ca kīrtitaḥ
apare parameśāni tava putraprasādataḥ
pṛthivyāṃ jāyate sṛṣṭir nirvighnena yathocitam
etac chrutvā tato devi madanānalavihvalā
śivenāliṅgitā devī śivākāreṇa vai tadā
śrīdevy uvāca
sarvatrāhaṃ śrutā nātha bhogaṃ cendriyapuṣṭidam
bhogena mokṣam āpnoti kathaṃ vadasi yogabhṛt
śrīśaṅkara uvāca
bhogena labhate yogaṃ bhogena kulasādhanam
bhogena siddhim āpnoti bhogena mokṣam āpnuyāt
tasmād bhogaṃ sadā kāryaṃ bāhyapūjā yathecchayā
bhojanasya vidhānaṃ yat tac chṛṇuṣva priyaṃvade
ādhāre tu yā śaktir bhujagākārarūpiṇī
ātmā parameśāni tanmadhye vartate sadā
bhojanecchā bhavet tasmān nirlipto jīvasaṃjñakaḥ
saiva sākṣād guṇamayo nirguṇo jīva ucyate
jīvasya bhojanaṃ devi bhrāntir eva na saṃśayaḥ
guṇayuktā kuṇḍalinī candrasūryāgnirūpiṇī
mūlādhārāc ca tāṃ devīm ā jihvāntāṃ vibhāvayet
śodhitān matsyamāṃsādīn saṃmukhe sthāpayed budhaḥ
mūlamantraṃ samuccārya juhomi kuṇḍalīmukhe
anena manunā devi pratigrāsaṃ samāharet
pratigrāse pareśāni evaṃ kuryād vicakṣaṇaḥ
tadaiva brahmarūpo 'sau satyaṃ satyaṃ sureśvari
bhujyate kuṇḍalī devī iti cintāparo hi yaḥ
mantrasiddhir bhavet tasya jñānasiddhir na cānyathā
evaṃ kṛte brahmarūpaḥ śivarūpaḥ svayaṃ hariḥ
yogasiddhir bhavet tasya cāṣṭasiddhir bhaviṣyati
śatrubhir dīyate yat tu kṛtrimaṃ dāruṇaṃ viṣam
bhakṣaṇāt tat kṣaṇe devi hy amṛtaṃ nātra saṃśayaḥ
mantreṇa śodhitaṃ dravyaṃ bhakṣaṇād amṛtaṃ bhavet
yadaiva kālakūṭaṃ tu samudramathane priye
tadā cānena manunā tatkṣaṇāt khāditaṃ mayā
sarpākārā kuṇḍalinī yā devī paramā kalā
bhujyate sarparūpeṇa tatraiva dāruṇaṃ viṣam
iti te kathitaṃ kānte bhojanasya vidhānakam
etat sarvaṃ maheśāni goptavyaṃ paśusaṃkaṭe
śrīdevy uvāca
śṛṇu nātha parānanda parāparakulātmaka
vada me parameśāna homakuṇḍaṃ tu kīdṛśam
śrīśiva uvāca
maṇipūrasya bāhye tu nābhipadmaṃ manoharam
aṣṭapatraṃ tathā vṛttaṃ tanmadhye kuṇḍadurlabham
caturasrādikaṃ devi tat kuṇḍaṃ kāmarūpakam
sarvakuṇḍasya deveśi vipraḥ kartā vidhīyate
vartulaṃ bāhujātasya vaiśyasya cārdhacandrakam
trikoṇaṃ pādajātasya homakuṇḍaṃ sureśvari
evaṃ kuṇḍaṃ maheśāni nālatrayavibhūṣitam
ūrdhvanālaṃ sahasrāre parāmṛtavibhūṣitam
madhyanālaṃ nābhipadme mūlādhāre ca sundari
ā liṅgāgram adhonālaṃ sadānandamayaṃ śive
homakuṇḍam idaṃ devi sarvatantre pariṣkṛtam
yena homaprasādena sākṣād brahmamayo bhavet
viprasya cāhutihomaṃ vijñātavyaṃ catuṣṭayam
kṣatriyasya trayaṃ devi vaiśyasya cāhutidvayam
śūdrasyaikāhutir devi muktiś cāpi caturvidhā
mahāmokṣaṃ brāhmaṇasya sāyujyaṃ kṣatriyasya ca
sārūpyaṃ corujātasya sālokyaṃ śūdrajātiṣu
bāhyakuṇḍaṃ bāhyahome eva hi suravandite
jātibhede kuṇḍabhedaṃ kuryāt sādhakasattamaḥ
bāhyahome kāmyasiddhir bhaviṣyati na saṃśayaḥ
jñānahome mokṣasiddhir labhate nātra saṃśayaḥ
iti te kathitaṃ kānte tantrāṇāṃ sāram uttamam
na vaktavyaṃ paśor agre śapatho me tvayi priye
śrīdevy uvāca
madyapāne mahāpuṇyaṃ sarvatantre śrutaṃ mayā
jātibhedaṃ na kathitam idānīṃ tat prakāśaya
śrīśaṅkara uvāca
sarvayajñādhipo vipraḥ saṃśayo nāsti pārvati
sautrāmaṇyāṃ kulācāre catvāro brāhmaṇādayaḥ
brāhmaṇasya mahāmokṣaṃ madyapāne priyaṃvade
brāhmaṇaḥ parameśāni yadi pānādikaṃ caret
tatkṣaṇāc chivarūpo 'sau satyaṃ satyaṃ hi śailaje
toye toyaṃ yathā līnaṃ yathā tejasi tejasam
ghaṭe bhagne yathākāśaṃ vāyau vāyur yathā priye
tathaiva madyapānena brāhmaṇo brahmaṇi priye
līyate nātra saṃdehaḥ paramātmani śailaje
sāyujyādi mahāmokṣaṃ niyuktaṃ kṣatriyādiṣu
sā nārī mānavī madyapāne devi na saṃśayaḥ
sūkṣmasūtre yathā vahnir dehamadhye tathā śivā
taporūpaṃ bṛhatsūtraṃ pūjārūpaṃ tathā hariḥ
saṃyuktaṃ kurute yatra vardhamāno mahāṅkuśaḥ
madyapānaṃ vinā devi tajjñānaṃ na hi labhyate
ata eva hi vipreṇa madyapānaṃ sadā caret
vedamātājapenaiva brāhmaṇo na hi śailaje
brahmajñānaṃ yadā devi tadā brāhmaṇa ucyate
devānām amṛtaṃ brahma tad iyaṃ laukikī surā
suratvaṃ bhogamātreṇa surā tena prakīrtitā
mantratrayaṃ sadā pāṭhyaṃ brahmaśāpādimocanam
prakuryāt tu dvijenaiva tadā brahmamayī surā
havir āropamātreṇa vahnir dīpto yathā bhavet
śāpamocanamātreṇa surā muktipradāyinī
ata eva hi deveśi brāhmaṇaḥ pānam ācaret
sa brāhmaṇaḥ sa vedajñaḥ so 'gnihotrī sa dīkṣitaḥ
bahu kiṃ kathyate devi sa eva triguṇātmakaḥ
muktimārgam idaṃ devi goptavyaṃ paśusaṃkaṭe
prakāśāt kāyahāniḥ syān nindanīyo na cānyathā
śrīcaṇḍikovāca
kāraṇena mahāmokṣaṃ nirmālyena śivasya ca
śrutaṃ vede purāṇe ca tava vaktre sureśvara
agrāhyaṃ tava nirmālyam agrāhyaṃ kāraṇaṃ vibho
mṛṣā vākyaṃ mahādeva kathaṃ vadasi yogabhṛt
kāraṇena vinā devi mokṣajñānādikaṃ na hi
mahāśaṅkhaṃ vinā devi na mantraḥ siddhidāyakaḥ
sākṣād brahmamayī mālā mahāśaṅkhākhyayā punaḥ
śilāyantre ca vṛndāyāṃ gaṅgāyāṃ surapūjite
naiva spṛśen mahāśaṅkhaṃ sparśanāt kāṣṭhavad bhavet
śrīcaṇḍikovāca
gaṅgā tu kāraṇaṃ vāri madyaṃ paramakāraṇam
kāraṇasparśamātreṇa mālāḥ śuddhā bhavanti hi
gaṅgāsparśena deveśa kāṣṭhavan mālikā katham
vada me parameśāna iti me saṃśayo hṛdi
śrīśaṃkara uvāca
kāraṇaṃ devadeveśi mokṣadaṃ sarvajātiṣu
tathā svargādijanakaṃ gaṅgātoyaṃ na saṃśayaḥ
kāraṇe nivased devi mahākālī parā kalā
mahāvidyā vasen nityaṃ surāyāṃ parameśvari
mahāśaṅkhe vasen nityaṃ pañcāśadvarṇarūpiṇī
mahāvidyā vasen nityaṃ mahāśaṅkhe ca sarvadā
gaṅgāsparśanamātreṇa gaṅgāyāṃ līyate priye
kāṣṭhasparśanamātreṇa kāṣṭhe vahnis tṛṇe yathā
gaṅgāsparśe tathā devi gaṅgāyāṃ līyate priye
tatkṣaṇe ca mahāśaṅkhaḥ kāṣṭhavan nātra saṃśayaḥ
śilāyantre tulasyādau tathaiva parameśvari
mahāśaṅkhākhyamālāyāṃ yo japet sādhakottamaḥ
aṣṭasiddhiḥ kare tasya sa eva śambhur avyayaḥ
maulau gaṅgā sthitā yasya gaṅgāsnānena tasya kim
vārāṇasī kāmarūpaṃ haridvāraṃ prayāgakam
gaṇḍakī badarikā devi gaṅgāsāgarasaṃgamam
yasya bhaktir mahāśaṅkhe tasya darśanamātrataḥ
tīrthasnānaphalaṃ sarvaṃ labhate nātra saṃśayaḥ
iti te kathitaṃ kānte sarvaṃ paramadurlabham
na vaktavyaṃ paśor agre prāṇānte parameśvari
śrīcaṇḍikovāca
pāradaṃ bhasmanirmāṇaṃ kenopāyena śaṃkara
tad ahaṃ śrotum icchāmi yadi te 'sti kṛpā mayi
śrīśaṃkara uvāca
pārade bhasmanirmāṇe nānāvighnāni pārvati
ata eva hi tatrādau śāntiṃ kuryād dvijottamaḥ
varayet karmakartāraṃ vakṣyamāṇavidhānataḥ
pūjayet ṣoḍaśaliṅgaṃ pārthivaṃ parvatātmaje
ṣoḍaśenopacāreṇa toḍaloktavidhānataḥ
bhogayogyaṃ pradātavyaṃ madhuparkaṃ sureśvari
pañcāmṛtena deveśaṃ snāpayec chuddhavāriṇā
puruṣasya yathāyogyaṃ yugmavastraṃ nivedayet
caturaṅgulivistāraṃ raupyanirmāṇapīṭhakam
alaṃkāraṃ yathāyogyaṃ puruṣasya nivedayet
alaktakayutaṃ vāpi dadyān malayajaṃ śive
ṣaḍaṅgadhūpaṃ deveśi pradadyāc ca punaḥ punaḥ
ghṛtayuktaṃ tathā dīpaṃ dadyāt kalyāṇahetave
naivedyaṃ vividhaṃ ramyaṃ nānāphalasamanvitam
śarkarāsaṃyutaṃ kṛtvā pāyasaṃ vinivedayet
dadyāt toyaṃ maheśāni vijayāsaṃyutaṃ priye
ṣaḍakṣaraṃ mahāmantraṃ gajāntakasahasrakam
prajapet sādhakaśreṣṭhas tataḥ siddho bhaved dhruvam
athavā parameśāni dhanadāṃ dhanadāyinīm
pūjayed bahuyatnena ṣoḍaśenopacārataḥ
dvādaśāhvaṃ yajed dhīmān diksahasraṃ tato japet
taddaśāṃśaṃ maheśāni homaṃ kuryād vicakṣaṇaḥ
homakarmādyaśaktaś ced dviguṇaṃ japam ācaret
yadi prītā bhavet sā hi tadā kiṃ vā na sidhyati
pratyahaṃ parameśāni kubero dīyate vasu
bhasmanirmāṇakaṃ devi vicitraṃ tasya kiṃ śive
gurave dakṣiṇāṃ dadyād yathāvibhavavistaraiḥ
tataḥ siddho bhaven mantrī nātra kāryā vicāraṇā
śrīcaṇḍikovāca
vidhānaṃ devadeveśa bhasmanirmāṇakarmaṇi
sakṛt kṛte yena rūpe bhasmasāj jāyate vibho
śrīśaṃkara uvāca
ānīya pāradaṃ devi sthāpayet prastaropari
tasyopari japen mantraṃ sarvavandyanavātmakam
sāṣṭasahasraṃ deveśi prajapet sādhakāgraṇīḥ
svayaṃbhupuṣpasaṃyukte vastre cāruṇasaṃnibhe
saṃsthāpya pāradaṃ devi mṛtpātrayugale śive
puṣpayuktena sūtreṇa badhnīyād bahuyatnataḥ
muktidhārājalenaiva dhānyasya parameśvari
lepayed bahuyatnena raudre śuṣkaṃ ca kārayet
punaś ca lepayed dhīmān tato vahnau vinikṣipet
aṣṭamīnavamīrātrau kṣipen naiva sureśvari
athavā parameśāni mṛtpātre sthāpayed rasam
vallīrasena taddravyaṃ śodhayed bahuyatnataḥ
ghṛtanārīrasenaiva tathaiva śodhanaṃ caret
evaṃ kṛte tu guṭikā yadi syād dṛḍhabandhanam
dhusturaṃ ca samānīya madhye śūnyaṃ ca kārayet
kṛṣṇākhyatulasīyoge tathā ghṛtakumārikā
evaṃ kṛte vahniyoge bhasmasāj jāyate kila
bhasmayoge bhavet svarṇaṃ dhanadāyāḥ prasādataḥ
vivarṇaṃ jāyate dravyaṃ yadi pūjāṃ na cācaret
śrīcaṇḍikovāca
svayambhu kīdṛśaṃ nātha kuṇḍagolaṃ tu kīdṛśam
svapuṣpaṃ kīdṛśaṃ nātha vajrapuṣpaṃ tu kīdṛśam
sarvakālodbhavaṃ nātha kīdṛśaṃ vada śaṃkara
śrīśaṃkara uvāca
vivāharahitā kanyā prathamaṃ puṣpasaṃyutā
tacchoṇitaṃ maheśāni svayambhu nātra saṃśayaḥ
bhartari vidyamāne tu yā kanyā cānyajā śive
tadudbhavaṃ kuṇḍapuṣpaṃ sarvakāryārthasādhakam
mṛte bhartari deveśi yā kanyā anyajā śive
tadudbhavaṃ golapuṣpaṃ devavaśyakaraṃ param
vivāhitāyāḥ kanyāyāḥ prathame ṛtusambhave
tacchoṇitaṃ maheśāni svapuṣpaṃ sarvamohanam
vivāhitāyāḥ kanyāyāḥ puruṣasya ca tāḍanāt
yadi puṣpaṃ samudbhūtaṃ vajraṃ tat parikīrtitam
vivāhitāyāḥ kanyāyāḥ pratimāse ca yad bhavet
sarvakālodbhavaṃ puṣpaṃ kathitaṃ vīravandite
samakrośaṃ vahnimadhye sthāpayed bahuyatnataḥ
tata utthāya tad dravyaṃ svarṇapātre nidhāya ca
prajapet parameśāni prāsādākhyaṃ mahāmanum
tataḥ siddho bhaven mantrī nānyathā mama bhāṣitam
etan mantraṃ maheśāni gajāntakasahasrakam
japitvā pūjayet paścāt pārthivaṃ śivaliṅgakam
tataḥ parīkṣā kartavyā śṛṇu matprāṇavallabhe
śuddhatāmraṃ vahnimadhye mṛtpātre tolakaṃ mitam
dravībhūte ca tāmre ca guñjāmānaṃ kṣiped yadi
tatkṣaṇe parameśāni svarṇaṃ bhavati niścitam
guñjāpramāṇaṃ tad dravyaṃ bhojanaṃ kurute yadi
sarvarogaparityakto jāyate madanopamaḥ
mantrasiddhir bhavet tasya jāyate cirajīvitā
pratyahaṃ parameśāni śatanārīṃ ramed yadi
vīryādirahitaṃ na syāt tejovṛddhikaraṃ param
maraṇaṃ naiva paśyāmi yadi dhyānayuto bhavet
tasya vittaṃ vilokyaiva kubero 'pi tiraskṛtaḥ
gānena tumburuḥ sākṣād dānena vāsavo yathā
maheśa iva yogīndro nirṛtir iva durdharaḥ
mahābalo mahāvīryo mahāsāhasikaḥ śuciḥ
mahāsvaccho dayāvāṃś ca sarvaprāṇihite rataḥ
bahu kiṃ kathyate devi sa eva gaṇanāyakaḥ
śrīcaṇḍikovāca
vada īśāna sarvajña sarvatattvavidāṃ vara
mahāroge mahāduḥkhe mahādāridryasaṃkaṭe
nānāvyādhigate vāpi nānāpīḍādisaṃkaṭe
rājyanāśe rājabhaye kārāgāragate punaḥ
rāyadaṇḍe ca deveśa tathā ca grahapīḍite
kenopāyena deveśa mucyate vada śaṃkara
śrīśaṃkara uvāca
śṛṇu cārvaṅgi subhage yan māṃ tvaṃ paripṛcchasi
tat tat sarvaṃ pravakṣyāmi sāvadhānāvadhāraya
yā cādyā paramā vidyā cāmuṇḍā kālikā parā
tasyāḥ prayogamātreṇa kiṃ na sidhyati bhūtale
śrīcaṇḍikovāca
rāhuś caṇḍālo vikhyātaḥ sarvatra parameśvara
puṇyakālaḥ kathaṃ deva tasya sparśe divākare
niśākare tathā nātha iti me saṃśayo hṛdi
kathayasva parānanda paścād anyat prakāśaya
śrīśaṃkara uvāca
śṛṇu cārvaṅgi subhage grahaṇaṃ cottamottamam
grahaṇaṃ trividhaṃ devi candrasūryāgnisaṃyutam
śakter lalāṭake netre vahnis tiṣṭhati sarvadā
vāmanetre tathā candro dakṣe sūryaḥ pratiṣṭhitaḥ
śambhunāthena deveśi ramaṇaṃ kriyate yadā
tadaiva grahaṇaṃ devi śaktiyukto yadā śivaḥ
vāmanetre cumbane tu śaśāṅkagrahaṇaṃ tadā
dakṣanetre cumbane ca bhāskaragrahaṇaṃ tadā
lalāṭe cumbane cāgnigrahaṇaṃ parameśvari
śivavīryaṃ yato vahnirato 'dṛśyaḥ sureśvari
rāhuḥ śivaḥ samākhyātas triguṇā śaktir īritā
śivaśaktyoḥ samāyogo grahaṇaṃ parameśvari
śivaśaktisamāyogaḥ kālaṃ brahmamayaṃ priye
ata eva maheśāni rāśyādīn na vicārayet
tithinakṣatrayogena yad yogaṃ parameśvari
tadaiva parameśāni rāśyādigaṇanaṃ caret
śivaśaktisamāyogāt sarvaṃ brahmamayaṃ jagat
māsapakṣatithīnāṃ ca noccāryaṃ parameśvari
dṛṣṭimātreṇa japtavyaṃ tadā siddhir bhaved dhruvam
tatkālaṃ paramaṃ kālaṃ vijñeyaṃ vīravandite
tatra yad yat kṛtaṃ sarvam anantaphalam īritam
puraiva kathitaṃ sarvaṃ bahu kiṃ kathyate 'dhunā
etat suguptabhedaṃ hi tava snehāt prakāśitam
na vaktavyaṃ paśor agre na vaktavyaṃ sureśvari
etat tattvaṃ prayatnena brahmā jānāti mādhavaḥ
pragoptavyaṃ prayatnena svayonir iva śailaje
śrīcaṇḍikovāca
cāmuṇḍāyā mahāmantraṃ kīdṛśaṃ parameśvara
ārādhanaṃ kīdṛśaṃ vā tad vadasva dayānidhe
śrīśaṃkara uvāca
śṛṇu cārvaṅgi subhage cāmuṇḍāmantram uttamam
yasya vijñānamātreṇa punarjanma na vidyate
kālībījayugaṃ devi kūrcabījaṃ tataḥ param
tryakṣarī paramā vidyā cāmuṇḍā kālikā svayam
saptāhaṃ pūjayed devīm upacāraiś ca ṣoḍaśaiḥ
pūjānte prajapen mantraṃ trisahasraṃ varānane
rātrau tu pañcatattvena pūjayet parameśvarīm
tathā rātrau japen mantraṃ kulaśaktisamanvitam
yantranirmāṇayogyaṃ hi pīṭhaṃ dadyāt suvistaram
bhogayogyaṃ pradātavyaṃ madhuparkaṃ yathocitam
śakter yathā vidheyaṃ syād yuvatyāḥ parameśvari
tathā vastraṃ pradātavyaṃ sarvakalyāṇahetave
alaṃkāraṃ yathāyogyaṃ tatra tatra niyojayet
naivedyaṃ vividhaṃ ramyaṃ nānādravyasamanvitam
sāmiṣānnaṃ pradātavyaṃ paramānnaṃ saśarkaram
pūjayet parayā bhaktyā balidānaṃ tataḥ param
pratyahaṃ parameśāni cādyante vā baliṃ haret
sāṅge jāte maheśāni cāthavā balim āharet
evaṃ kṛte mahāsiddhiṃ labhate nātra saṃśayaḥ
dhanārthī dhanam āpnoti putrārthī putravān bhavet
vivāde jayam āpnoti rājadvāre jayī bhavet
sarvatra vijayī bhūtvā devīputra iva kṣitau
rogebhyo ghorarūpebhyaḥ pūjayitvā pramucyate
icchāsiddhir bhavet tasya sarvasiddhir na cānyathā
kārāgāragate devi mucyate nātra saṃśayaḥ
prayogaṃ parameśāni sāraṃ paramadurlabham
atisnehena deveśi tava sthāne prakāśitam
athavā parameśāni paṭhec caṇḍīṃ sanātanīm
pūjayec caṇḍikāṃ devīṃ sugandhipuṣpasaṃyutaiḥ
dhūpadīpena gandhena naivedyena sureśvari
avaśyaṃ pañcatattvena pūjayec caṇḍikāṃ parām
ādāv ṛṣyādisūktena cārghyānte parameśvari
pañcatattvaṃ samānīya śodhayec chāstravittamaḥ
tarpaṇaṃ ca tataḥ kṛtvā cārghyapātre vinikṣipet
arghyodakena samprokṣya pūjayet pīṭhadevatām
praṇavaṃ ca samuddhṛtya māyābījaṃ tataḥ param
prabhāṃ māyāṃ jayāṃ sūkṣmāṃ viśuddhāṃ nandinīṃ tathā
suprabhāṃ vijayāṃ sarvasiddhidāṃ paripūjayet
vajranakhadaṃṣṭrāyudhāya hūṃ phaḍ ityantatas tataḥ
namo'ntena tu deveśi āsanaṃ ca samarcayet
gurupaṅktiṃ pūjayitvā punar dhyānaṃ samācaret
āvāhanaṃ tato mudrāṃ jīvanyāsaṃ prapūjanam
ṣaḍaṅgena tu sampūjya parivārān prapūjayet
śaṅkhanidhiṃ padmanidhiṃ tathā brāhmyādikaṃ yajet
indrādīṃś caiva vajrādīn pūjayet sādhakottamaḥ
praṇavādinamo'ntena pūjayet sādhakottamaḥ
punar devīṃ maheśāni pañcatattvena pūjayet
prāṇāyāmaṃ tataḥ kṛtvā gurumantreṣṭadevatām
aikyaṃ vibhāvya deveśi mūlamantraṃ japec chatam
prāṇāyāmaṃ tataḥ kṛtvā kāraṇādīn samāharet
tasyai dattvā svayaṃ pītvā paṭhec caṇḍīṃ sureśvari
sāṅge jāte tu māhātmye punaḥ pānaṃ samācaret
tatas tu prapaṭhed dhīmān krameṇa pānam ācaret
samāpte tu vilomena punar mantraṃ śataṃ japet
yadi bhāgyavaśād devi śaktiyogaṃ labhen naraḥ
tatkṣaṇe hi vijānīyāt sarvasiddhiḥ kare sthitā
evaṃ kṛtvā maheśāni yadi pāṭhaṃ samācaret
māhātmyaṃ tasya pāṭhasya kiṃ vaktuṃ śakyate mayā
śatavaktraṃ yadi bhavet tadā vaktuṃ na śakyate
pañcavaktreṇa deveśi kiṃ vaktuṃ śakyate 'dhunā
sakṛt pāṭhena deveśi kiṃ punar brahma kevalam
avaśyaṃ labhate śāntiṃ sarvatra parameśvari
yadi śāntiṃ na labhate mama vākyaṃ mṛṣā tadā
ṣoḍaśenopacāreṇa prathamaṃ pūjanaṃ caret
dvitīye pañcatattvena pūjayec caṇḍikāṃ priye
sahasrāvṛttipāṭhena yat phalaṃ labhate naraḥ
sakṛt pāṭhasya deveśi kalāṃ nārhati ṣoḍaśīm
dhyānam asyāḥ pravakṣyāmi yathā dhyātvā paṭhen naraḥ
oṃ yā caṇḍī madhukaiṭabhādidaityadalanī māhiṣonmādinī yā dhūmrekṣaṇacaṇḍamuṇḍamathanī yā raktabījāśanī
śaktiḥ śumbhaniśumbhadaityadalanī yā siddhilakṣmīḥ parā sā devī navakoṭimūrtisahitā māṃ pātu viśveśvarī
dhyānam etac caṇḍikāyāḥ śṛṇuṣva vīravandite
śṛṇu mantraṃ pravakṣyāmi trailokyeṣu ca durlabham
vedādyaṃ vāgbhavaṃ māyāṃ kāmabījaṃ tataḥ param
sthiramāyāṃ mahāmāyāṃ kāmabījaṃ tato namaḥ
navākṣaraṃ mahāmantraṃ japed ādau śataṃ priye
viparītaṃ mahāmantraṃ pāṭhānte tu śataṃ japet
śṛṇu devi pravakṣyāmi ṛṣicchandaḥ sudurlabham
oṃ saptaśatīmahāstotrasya medhātithiṛṣir gāyatryanuṣṭubbṛhatīpaṅktitriṣtubjagatyaś chandāṃsi mahākālīmahālakṣmīmahāsarasvīdevatāstavakaṃ aiṃ hrīṃ klīṃ bījāni kṣrauṃ śaktiḥ mamāmukakāmasiddhyarthe viniyogaḥ
praṇavena maheśāni ṣaḍaṅganyāsam ācaret
iti te kathitaṃ kānte caṇḍīpāṭhasya lakṣaṇam
sārvaṇiḥ sūrya ityādi sārvaṇir bhavitā manuḥ etanmātraṃ paṭhed devi kiṃcin nyūnādhikaṃ na hi
vāratrayaṃ paṭhed devi saṃjapya tu dinatrayam
mahāroge sahāduḥkhe rājapīḍādidāruṇe
nānāvyādhigate vāpi rājyanāśe tathā bhaye
grahapīḍādisaṃjāte brahmahatyādipātake
evaṃ pāṭhena deveśi mucyate nātra saṃśayaḥ
bahu kiṃ kathyate devi sarvaśāntiṃ labhen naraḥ
sarvaśaṅkāvinirmukto jāyate madanopamaḥ
evaṃ kṛte maheśāni yadi siddhir na jāyate
punas tenaiva kartavyaṃ tataḥ siddho bhaved dhruvam
śrīśiva uvāca
athātaḥ sampravakṣyāmi tripurāmantram uttamam
yasya vijñānamātreṇa punarjanma na vidyate
tripurā trividhā devi bālā proktā purā śive
tathaiva bhairavī devī nityātantre mayoditā
idānīṃ sundarīṃ devīṃ śṛṇu pārvati sādaram
śrīdevy uvāca
mahāmantraṃ śrutaṃ nātha vāmakeśvarayāmale
prātaḥkṛtyādi deveśa ārādhanakramaṃ vada
śrīśiva uvāca
prātar utthāya mantrajñaḥ sahasrāre nijaṃ gurum
pūrvoktadhyānam uccārya pūjayed bahuyatnataḥ
tathā ca śrīguror dhyānaṃ guptasādhanatantrake
kathitaṃ ca mayā pūrvaṃ mantraṃ śṛṇu varānane
vāgbījaṃ ca mahāmāyāṃ viṣṇuśaktiṃ samuccaret
hasakhaphreṃ tathānandabhairavasya manuṃ tataḥ
tasya śakter manuṃ paścāt tataś caivaṃ hasauḥ smṛtaḥ
śrīguroś ca tathā śakter mantram etat sureśvari
śrīguror ānandanāthānte athātaḥ śaktir īritā
vāgbījādīn samuccārya amukānandanātha ca
śrīpādukāṃ samuccārya pūjayāmi namas tataḥ
vāgbījaṃ ca śambhupatnīṃ taduttare haripriyām
bhūtabījaṃ samuccārya pravadec ca tadātmakam
samarpayāmi deveśi pūjāvidhir iti priye
tataś cāṣṭākṣaraṃ mantram aṣṭottaraśataṃ japet
japaṃ samarpayitvā tu named añjalinā priye
śrīdevy uvāca
stutiṃ ca kavacaṃ nātha śrotum icchāmi sāmpratam
śrīguroḥ kavacaṃ stotraṃ tvayā proktaṃ purā prabho
idānīṃ strīguroḥ stotraṃ kavacaṃ mayi kathyatām
yasya vijñānamātreṇa punarjanma na vidyate
śrīśiva uvāca
śṛṇu devi pravakṣyāmi stotraṃ paramagopanam
yasya śravaṇamātreṇa saṃsārān mucyate naraḥ
namas te devadeveśi namas te harapūjite
brahmavidyāsvarūpāyai tasyai nityaṃ namo namaḥ
ajñānatimirāndhasya jñānāñjanaśalākayā
yayā cakṣur unmīlitaṃ tasyai nityaṃ namo namaḥ
bhavabandhanapārasya tāriṇī jananī parā
jñānadā mokṣadā nityā tasyai nityaṃ namo namaḥ
śrīnāthavāmabhāgasthā sadā yā surapūjitā
sadā vijñānadātrī ca tasyai nityaṃ namo namaḥ
sahasrāre mahāpadme sadānandasvarūpiṇī
mahāmokṣapradā devī tasyai nityaṃ namo namaḥ
brahmaviṣṇusvarūpā ca mahārudrasvarūpiṇī
triguṇātmasvarūpā ca tasyai nityaṃ namo namaḥ
candrasūryāgnirūpā ca sadāghūrṇitalocanā
svanāthaṃ ca samāliṅgya tasyai nityaṃ namo namaḥ
brahmaviṣṇuśivatvādijīvanmuktipradāyinī
jñānavijñānadātrī ca tasyai nityaṃ namo namaḥ
idaṃ stotraṃ maheśāni yaḥ paṭhed bhaktisaṃyutaḥ
sa siddhiṃ labhate nityaṃ satyaṃ satyaṃ na saṃśayaḥ
prātaḥkāle paṭhed yas tu gurupūjāpuraḥsaram
sa eva dhanyo loke 'smin devīputra iva kṣitau
śrīśaṅkara uvāca
stotraṃ samāptaṃ deveśi kavacaṃ śṛṇu sādaram
yasya śravaṇamātreṇa vāgīśasamatāṃ vrajet
strīguroḥ kavacasyāsya sadāśiva ṛṣiḥ smṛtaḥ
tadākhyā devatā proktā caturvargaphalapradā
klīṃ bījaṃ me śiraḥ pātu tad ākhyātaṃ lalāṭakam
klīṃ bījaṃ cakṣuṣoḥ pātu sarvāṅgaṃ me sadāvatu
aiṃ bījaṃ me mukhaṃ pātu hrīṃ jaṅghāṃ parirakṣatu
śrīṃ bījaṃ skandhadeśaṃ me vāgbhavaṃ me bhujadvayam
hakāraṃ me dakṣabhujaṃ kṣakāraṃ vāmahastakam
kṣamaṇau tadadhaḥ pātu lakāraṃ hṛdayaṃ mama
rakāraṃ pṛṣṭhadeśaṃ ca rakāraṃ dakṣapārśvakam
jūṃkāraṃ vāmapārśve tu sakāraṃ merum eva tu
makāraṃ cāṅgulīḥ pātu lakāraṃ me nakhopari
vakāraṃ me nitambaṃ ca rakāraṃ jānuyugmakam
yīḥkāraṃ pādayugalaṃ hasauḥ sarvāṅgam eva tu
hasaur liṅgaṃ ca lomaṃ ca keśaṃ ca parirakṣatu
aiṃ bījaṃ pātu pūrve tu hrīṃ bījaṃ dakṣiṇe 'vatu
śrīṃ bījaṃ paścime pātu uttare bhūtasambhavam
śrīṃ pātu cāgnikoṇe ca tadākhyāṃ nairṛte 'vatu
devy ambā pātu vāyavyāṃ śambhoḥ śrīpādukāṃ tathā
pūjayāmi tathā cordhvaṃ namaś cādhaḥ sadāvatu
iti te kathitaṃ kānte kavacaṃ paramādbhutam
gurumantraṃ japitvā tu kavacaṃ prapaṭhed yadi
sa siddhaḥ sagaṇaḥ so 'pi śivaḥ sākṣān na saṃśayaḥ
pūjākāle paṭhed yas tu kavacaṃ mantravigraham
pūjāphalaṃ bhavet tasya satyaṃ satyaṃ sureśvari
trisaṃdhyaṃ yaḥ paṭhed devi sa siddho nātra saṃśayaḥ
bhūrje vilikhya guṭikāṃ svarṇasthāṃ dhārayed yadi
tasya darśanamātreṇa vādino niṣprabhāṃ gatāḥ
vivāde jayam āpnoti raṇe ca nirṛtir iva
sabhāyāṃ jayam āpnoti mama tulyo na saṃśayaḥ
sahasrāre bhāvayaṃstāṃ trisaṃdhyaṃ prapaṭhed yadi
sa eva siddho lokeśo nirvāṇapadam īhate
samastamaṅgalaṃ nāma kavacaṃ paramādbhutam
yasmai kasmai na dātavyaṃ na prakāśyaṃ kadācana
deyaṃ śiṣyāya śāntāya cānyathā patanaṃ bhavet
abhaktebhyo 'pi deveśi putrebhyo 'pi na darśayet
idaṃ kavacam ajñātvā daśavidyāṃ ca yo japet
sa nāpnoti phalaṃ tasya pare ca narakaṃ vrajet
samāptaṃ kavacaṃ devi kim anyac chrotum icchasi
tava snehānubandhena kiṃ mayā na prakāśitam
kūrcabījaṃ samuccārya prāṇamantraṃ tataḥ priye
anena vāyuyogena kuṇḍalīcakraṃ saṃcaret
aṣṭottaraśataṃ mūlamantraṃ japtvā namet sudhīḥ
snānakarma tataḥ kṛtvā saṃdhyāṃ kuryāt puroditām
śrīdevy uvāca
saṃdhyāyāḥ kīdṛśaṃ dhyānaṃ vada me parameśvara
śrīvidyāviṣaye nātha viśeṣo mayi kathyatām
śrīśiva uvāca
dhyāyec ca sundarīṃ devīṃ trividhāṃ bījarūpiṇīm
prabhāte vāgbhavāṃ devīṃ madhyāhne madanātmikām
sāyāhne śaktirūpāṃ ca trividhāṃ bindurūpiṇīm
pūjākāle mahādevīṃ dhyānānurūpiṇīṃ śivām
vāgbhavenendusadṛśāṃ śuklavarṇāṃ vicintayet
śaktibījaṃ svarṇavarṇaṃ raktavarṇāṃ vibhāvayet
prabhāte śuklavarṇābhāṃ madhyāhne nīlasaṃnibhām
sāyāhne raktavarṇābhāṃ bhāvayet sādhakottamaḥ
evaṃ dhyātvā maheśāni saṃdhyāṃ kuryād vicakṣaṇaḥ
śivapūjāṃ tataḥ kṛtvā pūjayet paradevatām
tatas tu pūjayed devīṃ tripurāṃ mokṣadāyinīm
tripurā paramā vidyā mahāvidyā pativratā
patipūjāṃ vinā pūjāṃ na gṛhṇāti kadācana
ata eva maheśāni ādau liṅgaṃ prapūjayet
pañcākṣaraṃ pañcavaktraṃ pūjayed bahuyatnataḥ
tatas tu pūjayed devīṃ tripurāṃ mokṣadāyinīm
śrīdevy uvāca
kimādhāre yajec chambhuṃ kṛpayā vada śaṃkara
ādhārabhede deveśa sādhakaḥ phalabhāg bhavet
śrīśaṃkara uvāca
pūjayet pārthive liṅge pāṣāṇe liṅgake tathā
svarṇaliṅge 'thavā devi raupye tāmre ca kāṃsyake
pārade vātha gaṅgāyāṃ sphāṭike mārakate 'pi vā
kāryabhede lauhaliṅge bhasmanirmāṇaliṅgake
vālukānirmite liṅge gomaye vātha pūjayet
pārthive pūjanaṃ devi toḍalākhye mayoditam
saṃskāreṇa vinā devi pāṣāṇādau na pūjayet
saṃskāraṃ ca pravakṣyāmi viśeṣa iha yad bhavet
raupyaṃ ca svarṇaliṅgaṃ ca svarṇapātre nidhāya ca
tasmād uttolya taṃ liṅgaṃ dugdhamadhye dinatrayam
tryambakeṇa sthāpayitvā kālarudraṃ prapūjayet
ṣoḍaśenopacāreṇa vedyāṃ tu pārvatīṃ yajet
tasmād uttolya taṃ liṅgaṃ gaṅgātoye dinatrayam
tato vedoktavidhinā saṃskāram ācaret sudhīḥ
śrīcaṇḍikovāca
liṅgapramāṇaṃ deveśa kathayasva mayi prabho
pārthive ca śilādau ca viśeṣo yadi vā bhavet
śrīśiva uvāca
mṛttikātolakaṃ grāhyam athavā tolakadvayam
etadanyaṃ na kartavyaṃ kadācid api pārvati
śilādau parameśāni sthūlaṃ ca phaladāyakam
aṅguṣṭhamānaṃ deveśi yad vā hemādrimānakam
evaṃ krameṇa deveśi phalaṃ bahuvidhaṃ labhet
sthūlāt sthūlataraṃ liṅgaṃ rudrākṣaṃ parameśvari
pūjanād dhāraṇād devi phalaṃ bahuvidhaṃ smṛtam
śrīdevy uvāca
śṛṇu nātha parānanda parāparakulātmaka
tvāṃ vinā trāṇakartā ca mama jñāne na vartate
pūrṇaliṅgaṃ maheśāna śivabījaṃ na cānyathā
śilāmadhye tathā cakraṃ lakṣmīnārāyaṇaṃ param
pāradasya śatāṃśaikaṃ mama jñāne na vartate
śivabījaṃ mahādeva śivarūpaṃ na cānyathā
liṅgarūpaṃ kathaṃ deva tad vadasva mayi prabho
śrīśiva uvāca
yathā jyotirmayaṃ liṅgaṃ kailāsaśikhare mama
tasyaiva ṣoḍaśāṃśaikaḥ kāśyāṃ viśveśvaraḥ sthitaḥ
pūrṇaliṅgaṃ maheśāni śivabījaṃ na cānyathā
śilāmadhye tathā cakraṃ lakṣmīnārāyaṇaṃ param
pāradasya śatāṃśaikaṃ lakṣmīnārāyaṇaṃ na hi
pakāraṃ viṣṇurūpaṃ ca ākāraṃ kālikā tathā
rephaṃ śivaṃ dakāraṃ ca brahmarūpaṃ na cānyathā
pāradaṃ parameśāni brahmaviṣṇuśivātmakam
yo yajet pāradaṃ liṅgaṃ sa eva śambhur avyayaḥ
sa eva dhanyo deveśi sa jñānī sa tu tattvavit
sa brahmavettā sa dhanī sa rājā bhuvi pūjitaḥ
aṇimādivibhūtīnām īśvaraḥ sādhakottamaḥ
striyaḥ svabhāvacapalā gopituṃ na hi śakyate
ata eva hi deveśi viratā bhava pārvati
śrīdevy uvāca
kathayasva kṛpānātha karuṇā yadi vartate
tava vākyaṃ vinā deva kva muktiḥ kva ca sādhutā
śrīśiva uvāca
pāradaṃ śivabījaṃ hi tāḍanaṃ na hi kārayet
tāḍanād vittanāśaḥ syāt tāḍanāt sutahīnatā
tāḍanād rogayuktaḥ syāt tāḍanān maraṇaṃ bhavet
śrīdevy uvāca
etad vighnādikaṃ nātha satyam eva na saṃśayaḥ
vighnādirahitaṃ nātha kathayasva dayānidhe
śrīśiva uvāca
pārade śivanirmāṇe nānāvighnaṃ yataḥ śive
ata eva hi tatrādau śāntisvastyayanaṃ caret
dvādaśaṃ pārthivaṃ liṅgam upacāraiś ca ṣoḍaśaiḥ
paṭṭādisūtranirmāṇaṃ racitaṃ śuklam eva vā
puruṣasya yathāyogyaṃ yugmavastraṃ nivedayet
bhogayogyaṃ pradātavyaṃ madhuparkaṃ sureśvari
alaṃkāraṃ yathāśakti dadyāt kalyāṇahetave
pūjayed bahuyatnena bilvapattreṇa pārvati
toḍaloktena vidhinā pratyekenāyutaṃ japet
ādau pañcākṣaraṃ mantram aṣṭottaraśataṃ japet
pūjānte prajapet paścāt prāsādākhyaṃ mahāmanum
dakṣiṇāntaṃ samācarya haviṣyāśī jitendriyaḥ
tāmbūlaṃ ca tathā matsyaṃ varjayen na kadācana
asmiṃs tantre haviṣyānnaṃ tāmbūlaṃ mīnam uttamam
homayet parameśāni daśāṃśaṃ vā śatāṃśam
homasya dakṣiṇā kāryā tadā vighnair na lipyate
tataḥ parasmin divase pāradam ānayed budhaḥ
tasyopari japen mantraṃ sarvavandyanavātmakam
vyomabījaṃ śivāntaṃ ca vargādyaṃ bindumastakam
vāyubījaṃ ca tritayaṃ tritayaṃ tryambakaṃ priye
imaṃ mantraṃ maheśāni prajaped auṣadhopari
pārade prajapen mantram aṣṭottaraśataṃ yadi
tad evauṣadhayogena baddho bhavati nānyathā
tataḥ parasmin divase śṛṇu matprāṇavallabhe
varayet karmakartāraṃ yathoktavibhavāvadhi
suvarṇaṃ campakākāraṃ karṇayugme nivedayet
catuṣkoṇayutaṃ svarṇaṃ grīvāyāṃ sumanoharam
hastadvaye maheśāni dadyād valayayugmakam
valayaṃ śuklavarṇaṃ ca aṅgarīyaṃ tathaiva ca
ūrmiṃ dadyāt pītavastraṃ kṣaumavastrayugaṃ śive
evaṃ kṛtvā maheśāni śivarūpaṃ vicintayet
athātaḥ sampravakṣyāmi vidhānaṃ śṛṇu pārvati
prastare caiva saṃsthāpya jhiṇṭīpattrarasena ca
prastareṇa samāloḍya kuryāt kardamavat priye
nirmāṇayogyaṃ tatraiva yadi syāt surasundari
tadā nirmāya taṃ liṅgaṃ punar dṛḍhataraṃ caret
svapuṣpasaṃyute vastre aṅgāre ca karīṣake
kiṃcid uṣṇaṃ prakartavyaṃ yato dṛḍhataro bhavet
tato nirmāya taṃ liṅgaṃ punar dṛḍhataraṃ caret
svapuṣpasaṃyute vastre sthāpayet pārthive punaḥ
kiṃcid uṣṇaṃ prakartavyaṃ yāvad dṛḍhataro bhavet
vinā hy auṣadhayogena bhasma bhavati nānyathā
śrīśiva uvāca
bhasmaprakāraṃ deveśi śṛṇu matprāṇavallabhe
kartāraṃ varayed ādau yathoktavibhavāvadhi
suvarṇaṃ mauktikayutaṃ karṇayugme nivedayet
hastayugme ca valayam aṅgurīyaṃ tathaiva ca
toḍhadvayaṃ bāhuyugme śuddhakāñcananirmitam
grīvāyāṃ dāpayet svarṇaṃ catuṣkoṇaṃ manoramam
vastrayugmaṃ paṭṭasūtranirmitaṃ ca suśobhanam
uṣṇīṣaṃ śuklavarṇaṃ ca uṣṇīṣaṃ pītavāsasam
evaṃ hi varayed devi karmayogyaṃ vicintayet
cintayec chivarūpaṃ ca cintayet triguṇātmakam
tataḥ parasmin divase śāntisvastyayanaṃ caret
nirmitaṃ śuddhasvarṇena bilvapattreṇa sundari
sahasrasaṅkhyayā devi pārthivaṃ dvādaśaṃ yajet
ṣoḍaśenopacāreṇa paṭṭavastrayugena ca
alaṃkāravicitraiś ca pūjayet parameśvaram
bhogayogyaṃ pradātavyaṃ madhuparkaṃ nivedayet
svarṇāsanena saṃsthāpya pratyekaṃ pūjanaṃ caret
pūjānte prajapen mantram aṣṭottaraśataṃ sudhīḥ
ṣaḍakṣaraṃ mahāmantraṃ prāsādākhyaṃ manuṃ tataḥ
diksahasraṃ japen mantraṃ taddaśāṃśaṃ hunet priye
homasya dravyaṃ deveśi śṛṇu matprāṇavallabhe
vālukānirmite vāpi kuṇḍe vā parameśvari
dvātriṃśadaṅgulimānaṃ vistṛtaṃ tatsamaṃ priye
ṣoḍaśāṅgulimānaṃ hi kuṇḍaṃ kuryāt sulakṣaṇam
tadūrdhve parameśāni vedanetrāṅguliṃ śive
eva hi svarṇakumbhaṃ ca tāmrakumbhāsamarthinā
etadanyataraṃ kumbhaṃ sthāpayed vedikopari
paṭṭavastreṇa yugmena saṃveṣṭya bahuyatnataḥ
homayed bilvapattreṇa yathoktena sureśvari
trimadhvaktena vidhinā tataḥ siddho bhaved dhruvam
tatas tu dakṣiṇā kāryā yathoktavibhavāvadhi
sarvadravyamayaṃ mūlyaṃ dviguṇaṃ vā pradāpayet
dakṣiṇāvihīnā yajñāḥ siddhidā na ca mokṣadāḥ
ata eva maheśāni dakṣiṇā vibhavāvadhi
varāhavat samānīya janmamātre 'pi sundari
pāradaṃ tolakaṃ mānaṃ bhakṣayed bahuyatnataḥ
punas tolakamānaṃ hi mātṛdugdhaṃ tataḥ param
punaś ca bhakṣayed dhīmāṃs tato dugdhaṃ tu bhakṣayet
tataś ca vatsam ānīya navadvāraṃ prayatnataḥ
sūtrayogeṇa deveśi baddhaṃ kuryāt prayatnataḥ
tataś ca helakīmantram aṣṭottaraśataṃ japet
gajapramāṇaṃ deveśi dīrghaprasthaṃ tu khātakam
karīṣakeṇa deveśi pūrṇaṃ kuryād vicakṣaṇaḥ
tanmadhye sthāpayed vatsaṃ saṃdahed bahuyatnataḥ
vahnisthite maheśāni na spṛśet kuṇḍam uttamam
kuṇḍe suśītale jāta utthāpya bahuyatnataḥ
sarvaprakāśakaṃ mantram aṣṭottaraśataṃ japet
viśveśvaraṃ pravakṣyāmi śṛṇu pārvati sādaram
pāradaṃ tolakaṃ mānaṃ tāmrapātre tu lepayet
cūrṇaṃ kuryān maheśāni gandhakaṃ sārdhaṃ tolakam
samācchādya prayatnena cūrṇena parameśvari
saṃdahed bahuyatnena mandamandena vahninā
kṛṣṇavarṇaṃ reṇuyutaṃ dṛṣṭvā utthāpya sundari
rattipramāṇaṃ tad dravyaṃ bhakṣayed yadi sundari
satyaṃ satyaṃ sarvakuṣṭhaṃ bhakṣaṇān nāśam āpnuyāt
anupānam uṣṇatoyaṃ matsyādīn parivarjayet
evaṃ prayogaṃ deveśi na kuryāt putravān gṛhī
prathame divase putrān dvitīye divase dhanam
tṛtīye divase śaktiṃ caturthe divase gṛham
pañcame divase rogaṃ nāśaṃ tu jāyate dhruvam
ata eva maheśāni ātmasvastyayanaṃ caret
pūrvoktavidhinā mantrī caturguṇaṃ samācaret
śrīdevy uvāca
narākṛtiṃ guruṃ nātha mantraṃ varṇātmakaṃ tathā
dhyānānurūpiṇaṃ devam ekatvaṃ vā kathaṃ vada
śrīśiva uvāca
guruvaktrān mahāmantro labhyate sādhakottamaiḥ
yady eko jāyate vīryas tasya mūrtir bhaved dhruvam
devatāyāḥ śarīraṃ ca bījād utpadyate priye
guror ājñānusāreṇa cānyamūrtis tu jāyate
gurvādibhāvanād devi bhāvasiddhiḥ prajāyate
ata eva maheśāni caikatvaṃ parikathyate
śrīdevy uvāca
yac cākṣuṣaṃ mahādeva tadākaraṃ vicintayet
acākṣuṣe mahādeva dhyānaṃ vā kīdṛśaṃ bhavet
śrīśiva uvāca
śabdabrahmamayaṃ devi mama vaktrād vinirgatam
ākārarahite devi yathā dhyānādikaṃ bhavet
tathaivoccāraṇenaiva bhaktiyuktena cetasā
satyaṃ satyaṃ maheśāni pratyakṣaṃ nātra saṃśayaḥ
śrīdevy uvāca
paśupradāne vākyaṃ tu kīdṛśaṃ vada śaṃkara
yena vākyena deveśa devī tuṣṭā bhavaty api
śrīśiva uvāca
mṛge mahiṣe coṣṭre ca paśuśabdaṃ na yojayet
chāgale ca tathā siṃhe vyāghre ca parameśvari
paśuśabdaṃ yojayitvā mahādevyai nivedayet
paśubhāvasthito mantrī mahiṣo dīyate yadi
balidānaṃ prakartavyaṃ na māṃsaṃ bhakṣayen naraḥ
samyak phalaṃ na labhate daśāṃśaṃ labhate priye
mahiṣādi pradātavyaṃ divyavīramate sthitaḥ
sa eva siddhim āpnoti phalaṃ samyak priyaṃvade
paśudānaṃ vinā devi pūjayen na kadācana
tathā ca nityapūjāyāṃ yadi śakto bhaven naraḥ
kevalaṃ balidānena siddho bhavati nānyathā
nirdhanaḥ parameśāni yadi pūjādikaṃ caret
vatsarānte pradātavyaṃ balim ekaṃ sureśvari
anyathā naiva siddhiḥ syād ā janma pūjanād api
balidānaṃ mahāyajñaṃ kalikāle ca caṇḍike
aśvamedhādikaṃ yajñaṃ kalau nāsti sureśvari
kevalaṃ balidānena cāśvamedhaphalaṃ bhavet
yajñāvaśeṣaṃ yad dravyaṃ bhojanīyaṃ na cānyathā
yajñāvaśeṣabhogena sa yajñī nātra saṃśayaḥ
na bhakṣed yadi mohena na yajñaphalabhāg bhavet
tyājyaṃ dravyaṃ kathaṃ devi mahādevyai nivedayet
brahmarūpaṃ mahātantraṃ mama vaktrād vinirgatam
sa pūtaḥ sarvapāpebhyo yadi caikākṣaraṃ śrutam
mahābhaktiyuto bhūtvā śṛṇoti paṭalaṃ yadi
kiṃ tasya dhyānapūjāyāṃ tīrthasnānena tasya kim
śabdabrahmamayaṃ jñātvā samastaṃ yadi caṇḍike
kevalaṃ śravaṇenaiva sa siddho nātra saṃśayaḥ
aṣṭādaśapurāṇānāṃ śravaṇenaiva yat phalam
caturvedena sāṅgena śravaṇenaiva yataḥ phalam
asya tantrasya deveśi kalāṃ nārhanti ṣoḍaśīm
brahmarūpam idaṃ tantraṃ sārāt sāraṃ parāt param
śrīcaṇḍikovāca
prāsādaṃ maṇḍapaṃ vāpi yadi devyai nivedayet
vidhānaṃ tasya māhātmyaṃ vada me parameśvara
kūpādikaṃ mahādeva yadi devyai nivedayet
vidhānaṃ tasya māhātmyaṃ vada me parameśvara
śrīśaṅkara uvāca
śṛṇu devi pravakṣyāmi yena prāsādam utsṛjet
tasyaiva paścime bhāge vedikāṃ caturasrakām
prakuryād bahuyatnena vastreṇa veṣṭanaṃ caret
tadabhāve maheśāni tṛṇenainaṃ ca veṣṭayet
kumbhayugmaṃ sthāpayitvā kṣaumavastreṇa veṣṭayet
yugmaṃ yugmaṃ kṣaumavastraṃ kumbhayugme niyojayet
īśakumbhe yajed devīm āgneyām agnidaivatam
catuḥṣaṣṭyupacāreṇa pūjayed iṣṭadevatām
abhāve pūjayed devīṃ tadardhena prayatnataḥ
athavā parameśāni yathāśaktyupacārataḥ
pūjayed bahuyatnena tato homādikaṃ caret
āgamoktena vidhinā kuryāt tatra kuśaṇḍikām
trimadhvaktena deveśi bilvapatreṇa homayet
sahasraṃ homayen mantrī śatanyūnaṃ na kārayet
pūrṇāhutiṃ tato dattvā tato vākyaṃ samācaret
adyetyādi samuccāryaṃ sauramāsaṃ samuccaret
tithigotraṃ cāmuko 'haṃ dharmārthakāmam eva vā
prāptaye parameśāni tato mūlaṃ samuccaret
devatāyai namaḥ paścād dakṣiṇāṃ dāpayed gurau
kumbhatoyena deveśi snāpayed yajamānakam
surāstvādīn samuccārya śāntiṃ kuryāt tato guruḥ
sarvādau gurudevasya varaṇaṃ kārayet sudhīḥ
suvarṇaṃ campakākāraṃ karṇayugme nivedayet
catuṣkoṇayutaṃ svarṇaṃ grīvāyāṃ pariyojayet
uṣṇīṣaṃ ca tato dadyāt kaṇṭhe mālāṃ niyojayet
tāḍayugmaṃ tato bāhau valayaṃ maṇibandhake
aṅgulyām aṅgurī deyā divyavastraṃ niyojayet
evaṃ hi varaṇaṃ kṛtvā karmayogyaṃ vicintayet
guruṃ vā guruputraṃ vā varayed yatnataḥ sudhīḥ
sadasyaṃ na hi kartavyaṃ tantradhāraṃ na tatra vai
brahmāṇaṃ na hi kartavyaṃ kevalaṃ varayed gurum
guror bhṛtyo maheśāni bhairavo nātra saṃśayaḥ
svīyena paridhānena vāsasā toṣayet svayam
svayaṃ hotā bhaved vipro guror ājñānusārataḥ
māyābījaṃ samuccārya ādhāraśaktaye namaḥ
anena manunā devi vedisaṃskāram ācaret
bhūrasītyādimantreṇa ghaṭayugmābhimantritam
astrāntenaiva mūlena uṣṇīṣaṃ pariyojayet
vedoktaṃ caiva smṛtyuktaṃ mantraṃ na yojayet sudhīḥ
evaṃ kūpādidāneṣu kartavyaṃ parameśvari
anyat sarvaṃ samānaṃ hi prāsādādisthale punaḥ
kūpādiyojanaṃ kuryāt yaṣṭiprotanam ācaret
caturhastapramāṇaṃ ca madhyabhāge tu protanam
mūlamantraṃ samuccārya tato vahnivadhūṃ nyaset
tato yaṣṭiṃ samuccārya potayāmi vadet sudhīḥ
tatra saṃtaraṇaṃ dhenuṃ naiva kuryād vicakṣaṇaḥ
dhenusaṃtaraṇenaiva phalahāniḥ prajāyate
svarṇaṃ rūpyaṃ pravālaṃ ca dakṣiṇāṃ pariyojayet
snāpayitvā kumbhatoyaiḥ śāntiṃ kuryāt tato guruḥ
anenaiva vidhānena kūpādyutsargam ācaret
vāpīkūpataḍāgādi hy anenotsargam ācaret
dīrghikāṃ ca puṣkariṇīṃ hy anenaiva jalāśayam
utsṛjya parayā bhaktyā mahādevyai prayatnataḥ
puruṣaṃ saptamaṃ kānte pitṛvaṃśe ca mātari
saptamaṃ puruṣaṃ kānte mātṛvaṃśe samaṃ priye
kailāse nivasen nityaṃ devyā varaprasādataḥ
svayaṃ devasvarūpaś ca jīvanmukto na saṃśayaḥ
aśvamedhasahasreṇa vājapeyaśatena ca
yat phalaṃ labhate devi tasmāl lakṣaguṇaṃ bhavet
merutulyaṃ suvarṇaṃ tu brāhmaṇe vedapārage
dattvā yat phalam āpnoti tasmāl lakṣaguṇaṃ bhavet
pūrṇaśasyena deveśi saptadvīpāṃ vasuṃdharām
pradadyād bahuyatnena brāhmaṇe vedapārage
tasmāl lakṣaguṇaṃ puṇyam anena parameśvari
sadakṣiṇaṃ vrataṃ sarvaṃ dānaṃ yad vedasaṃmatam
tasmāl lakṣaguṇaṃ puṇyam anena parameśvari
śrīcaṇḍikovāca
yajñasūtradhāraṇena bhūpūjyo nātra saṃśayaḥ
idānīṃ yajñasūtrasya vidhānaṃ mayi kathyatām
śrīśaṃkara uvāca
yajñasūtrasya yan mānaṃ tac chṛṇuṣva varānane
ṛgvedī dhārayet sūtraṃ nābher ūrdhvaṃ stanād adhaḥ
yajuṣāṃ sūtramānaṃ hi āścaryaṃ śailaje param
bāhumūlapramāṇena yajñasūtraṃ dvijātibhiḥ
dhāraṇīyaṃ prayatnena nānyad dairghyaṃ kadācana
sāmagasya yajñasūtraṃ trividhaṃ varavarṇini
brahmarandhrān nābhideśaparyantaṃ yajñasūtrakam
athavāpi ca grīvāyām āropya nābhiṃ saṃspṛśet
tasmāt pṛṣṭhān merudaṇḍaparyantaṃ yajñasūtrakam
athavā parameśāni prakārāntarakaṃ śṛṇu
grīvāyā dakṣiṇāṅguṣṭhaparyantaṃ yajñasūtrakam
athavā dhārayet sūtraṃ yatnena yajuṣāṃ matam
athavā dhārayet sūtraṃ sāmagasya pramāṇataḥ
atharvī dhārayed yajñasūtraṃ paramamohanam
ājñācakrān nābhideśaparyantaṃ yajñasūtrakam
etat saṃketam ajñātvā yaḥ kuryāt sūtradhāraṇam
sa caṇḍālasamo devi yadi vyāsasamo bhavet
śrīśaṃkara uvāca
athātaḥ sampravakṣyāmi pūjādhāraṃ sudurlabham
śālagrāme maṇau yantre pratimāyāṃ ghaṭe jale
pustikāyāṃ ca gaṅgāyāṃ śivaliṅge prasūnake
śālagrāme śataguṇaṃ maṇau tadvat phalaṃ labhet
yantre lakṣaguṇaṃ puṇyaṃ mūrtau lakṣaṃ sulocane
ghaṭe caikaguṇaṃ puṇyaṃ jale caikaguṇaṃ priye
pustikāyāṃ sahasraṃ tu gaṅgāyāṃ tatsamaṃ phalam
śivaliṅge hy anantaṃ hi vinā pārthivaliṅgake
puṣpayantre maheśāni pūjanāt sarvasiddhibhāk
śālagrāme ca pūjāyāṃ na likhed yantram uttamam
maṇau sthite maheśāni na likhed yantram uttamam
pratimāyāṃ ca pūjāyāṃ na likhed yantram uttamam
pratimāyāś ca purato ghaṭaṃ saṃsthāpya yatnataḥ
parivārān yajet tatra ghaṭe tu parameśvari
yantrādhiṣṭhātṛdevāṃś ca ghaṭe yantre prapūjayet
samastadevatārūpaṃ ghaṭaṃ tu paricintayet
suradrumasvarūpo 'yaṃ ghaṭo hi parameśvari
janmasthānaṃ mahāyantraṃ yadi kuryāt tu sādhakaḥ
tatra mūrtiṃ na kuryāt tu kadācid api mohataḥ
yadi mūrtiṃ prakuryāt tu tatra yantraṃ na kārayet
yadi kuryāt tu mohena yajed vāradvayaṃ priye
dviguṇaṃ pūjanaṃ tatra dviguṇaṃ balidānakam
dviguṇaṃ prajapen mantraṃ dviguṇaṃ homayet sudhīḥ
anyathā viphalā pūjā viphalaṃ balidānakam
sarvaṃ hi viphalaṃ yasmāt tasmād yantraṃ na kārayet
iti te kathitaṃ kānte pūjādhāraṃ sudurlabham
athātaḥ sampravakṣyāmi śivaliṅgasya lakṣaṇam
pārthive śivapūjāyāṃ sarvasiddhiyuto bhavet
pāṣāṇe śivapūjāyāṃ dviguṇaṃ phalam īritam
svarṇaliṅge ca pūjāyāṃ śatrūṇāṃ nāśanaṃ matam
sarvasiddhīśvaro raupye phalaṃ tasmāc caturguṇam
tāmre puṣṭiṃ vijānīyāt kāṃsye ca dhanasaṃcayam
pāradasya ca māhātmyaṃ puraiva kathitaṃ mayā
gaṅgāyāṃ ca lakṣaguṇaṃ lākṣāyāṃ rogavān bhavet
sphāṭike sarvasiddhiḥ syāt tathā mārakate priye
lauhaliṅge ripor nāśaṃ kāmadaṃ bhasmaliṅgake
vālukāyāṃ kāmyasiddhir gomaye ripuhiṃsanam
sarvaliṅgasya māhātmyaṃ dharmārthakāmamokṣadam
ādhārabhede yat puṇyaṃ cādhikaṃ kathitaṃ tu te
atiriktaphalāny etadādhārasya sulocane
śivasya pūjanād devi caturvargādhipo bhavet
aṣṭaiśvaryayuto martyaḥ śambhunāthasya pūjanāt
svayaṃ nārāyaṇaḥ prokto yadi śambhuṃ prapūjayet
svarge martye ca pātāle ye devāḥ saṃsthitāḥ sadā
teṣāṃ pūjā bhaved devi śambhunāthasya pūjanāt
svarṇapuṣpasahasreṇa yat phalaṃ labhate naraḥ
tasmāl lakṣaguṇaṃ puṇyaṃ bhagnaikabilvapattrake
bhagnaikabilvapattrasya sahasrakena bhāgataḥ
merutulyasuvarṇena tatphalaṃ na hi labhyate
śuddhāśuddhavicāro 'pi nāsti tacchivapūjane
yena tena prakāreṇa bilvapattraiḥ prapūjanāt
sarvasiddhiyuto bhūtvā sa naraḥ siddha eva hi
brahmāṇḍamadhye ye devās tadbāhye yāś ca devatāḥ
te sarve tṛptim āyānti kevalaṃ śivapūjanāt
puṣpaṃ gandhaṃ jalaṃ dravyaṃ liṅgopari niyojayet
liṅgamadhye mahāvahniḥ saiva rudraḥ prakīrtitaḥ
rudropari kṣiped yat tu tad eva bhasmatāṃ gataḥ
sākṣāddhomo maheśāni śivasya pūjanād bhavet
mahāyajñeśvaro martyaḥ śivasya pūjanād bhavet
kuśāgramānaṃ yat toyaṃ tattoyena yajed yadi
satyaṃ satyaṃ hi girije taj jalaṃ sāgaropamam
puṣpaṃ ca merusadṛśaṃ liṅgopari niyojanāt
liṅgasya mastake devi yad annaṃ paritiṣṭhati
tadannasya ca dānena kṣitidānaphalaṃ labhet
ekena taṇḍulenaiva yadi liṅgaṃ prapūjayet
brahmāṇḍapātrasampūrṇam annadānaphalaṃ labhet
ekayā dūrvayā vāpi yo 'rcayec chivaliṅgakam
sarvadevasya śīrṣe tu cārdhadānaphalaṃ labhet
sāmānyatoyam ānīya yadi snāyān maheśvaram
sārdhatrikoṭitīrthasya snānasya phalabhāg bhavet
śrīcaṇḍikovāca
tāriṇī brahmaṇaḥ śaktis tripurā vaiṣṇavī parā
kathaṃ śākambharī tārā tripurā śāmbhavī katham
śrīśaṃkara uvāca
kālī dehād yadā jātā sāvitrī vedamātṛkā
trivargadātrī sā devī brahmaṇaḥ śaktir eva ca
guptarūpā mahāvidyā śaivī saikajaṭā parā
tasmāl lakṣmīr vaiṣṇavī yā trivargadāyinī śivā
guptarūpā mahāvidyā śrīmattripurasundarī
śāmbhavī paramā māyā tripurā mokṣadāyinī
ekaiva hi mahāvidyā nāmamātraṃ pṛthak pṛthak
tathaiva puruṣaś caiko nāmamātravibhedakaḥ
śrīcaṇḍikovāca
mantradhāraṇamātreṇa tadātmā tanmayo bhavet
kathaṃ vā vātulaḥ so 'pi kathaṃ vā rogavān bhavet
śrīśaṃkara uvāca
mantracchannād vātulatvaṃ rogo dehe na jāyate
mantracchannaṃ pravakṣyāmi śṛṇu devi samāhitā
abhaktiś cākṣare bhrāntir luptiś channas tathaiva ca
hrasvo dīrghaś ca kathanaṃ svapne tu cāṣṭadhā smṛtaḥ
abhaktyā naiva siddhiḥ syāt kalpakoṭiśatair api
evaṃ mantraś cānyathā vā ceti bhrāntyā ca vātulaḥ
luptavarṇe buddhināśaś chinne nāśo bhavet kila
hrasvoccāre vyādhiyukto dīrghajāpe vasukṣayaḥ
kathane mṛtyum āpnoti svapne 'pi śṛṇu śailaje
kālikāyāś ca tārāyā mantro 'pi jvaladagnivat
viprarūpeṇa devena premabhāvena cetasā
yadi mantraṃ hared devi śṛṇu sādhakalakṣaṇam
sarvāṅge vai bhavej jvālā dehamadhye viśeṣataḥ
toye śaityaṃ na jāyeta tathaivauṣadhasevane
sadā vātulavat sarvaṃ pratyakṣe svapnavad bhavet
varṣamadhye trivarṣe vā mṛtyus tasya na saṃśayaḥ
śrīcaṇḍikovāca
mantracchannaṃ cāṣṭavidhaṃ tava vaktrāc chrutaṃ mayā
yadi daivād bhaved deva tasyopāyaṃ vadasva me
śrīśaṃkara uvāca
bahujāpāt tathā homāt kāyakleśādivistarāt
yadi bhaktir bhaved devi tasya siddhir adūrataḥ
guruṇā tatsutenaiva sādhakena varānane
akṣare dūṣaṇaṃ hitvā punar mantraṃ prakāśayet
guruṇā tatsutenaiva sādhakena samāhitaḥ
luptavarṇaṃ samutthāpya punar mantraṃ prakāśayet
cakrabhedena ṣaṭkoṇaṃ tathaiva yonimudrayā
ekoccāre japen mantraṃ lakṣam ekaṃ varānane
gurvādinā maheśāni chinnadoṣanikṛntanam
guruṇā lakṣajāpena tan mantraṃ śrāvayet tridhā
dūṣaṇaṃ hrasvadīrghasya śāntiś cātra na saṃśayaḥ
guruṇā tatsutenaiva sādhakenaiva śailaje
uktamārgeṇa deveśi japel lakṣacatuṣṭayam
taddaśāṃśaṃ hunet paścāt tarpaṇādi samācaret
tato 'pi yadi naivābhūt sādhakaḥ sthiramānasaḥ
caturguṇaṃ hi kartavyaṃ śiṣyasya muktihetave
yadi mṛtyur bhavet tasya tathāpi muktibhāg bhavet
kathanasya doṣaśāntir bhavaty eva na saṃśayaḥ
svapne 'pi mantrakathane śmaśāne caiva śailaje
uktamārgeṇa deveśi japel lakṣaṃ catuṣṭayam
taddaśāṃśaṃ hunet paścāt tarpaṇādi samācaret
tato 'pi yadi naivābhūt sādhakaḥ sthiramānasaḥ
caturguṇaṃ hi kartavyaṃ pūrvoktaṃ pūjanaṃ caret
kuje vā śanivāre vā prathame gamanaṃ caret
saptāhaṃ vā yajed devīṃ turīyaṃ vādinaṃ yajet
śmaśānasādhanaṃ vakṣye śṛṇu caikāgracetasā
svarṇaṃ raupyaṃ tathā vastraṃ dattvā varaṇam ācaret
svarṇapīṭhaṃ pradātavyaṃ caturaṅgulivistṛtam
bhogayogyaṃ pradātavyaṃ madhuparkaṃ yathoditam
rājapatnī yena tuṣṭā toṣayet tena vāsasā
alaṃkāraṃ yathāyogyaṃ tatra tatra niyojayet
naivedyaṃ vividhaṃ ramyaṃ nānādravyasamanvitam
sāmiṣānnaṃ guḍaṃ chāgaṃ surāpiṣṭakapāyasam
bhogyadravyaṃ jale dadyād yadi bhoktā na tiṣṭhati
evaṃ pūjāṃ samāpyādau śivapūjāṃ samācaret
ṣoḍaśair upacāraiś ca liṅgānāṃ caikaviṃśatim
aṣṭottaraśatenaiva bilvapattraiḥ sacandanaiḥ
pratyekaṃ pūjayen mantraṃ gajāntakasahasrakam
sahasraṃ homayet paścād bilvapattrair varānane
evaṃ kṛte labhec chāntiṃ dīrghāyur nātra saṃśayaḥ
śrīcaṇḍikovāca
śṛṇu nātha parānanda parāparajagatpate
idānīṃ śrotum icchāmi mālāyāḥ kīdṛśo japaḥ
kā mālā kasya devasya tad vadasva samāhitaḥ
śrīśaṃkara uvāca
vaiṣṇave tulasīmālā gajadantair gaṇeśvare
kālikāyā mahāmantraṃ japed rudrākṣamālayā
tārāyāś ca japen mantrī mahāśaṅkhākhyamālayā
mahāśaṅkhākhyamālāyāṃ sarvāṃ vidyāṃ japet sudhīḥ
akasmād vai mahāsiddhir mahāśaṅkhākhyamālayā
tathaiva sakalā vidyā mahāśaṅkhe vaset sadā
sphāṭikī sarvadevasya pravālaiḥ sakalāṃ japet
svarṇaraupyasamudbhūtāṃ sarvadeveṣu yojitām
kālikāyāś ca sundaryā rudrākṣaiḥ prajapet sadā
bhairavyāḥ prajapen mantrī śaṅkhapadmākhyayā priye
śmaśāne dhusturair mālāṃ japed dhūmāvatīvidhau
iti te kathitaṃ kānte mahāmālāvinirṇayam
atha granthiṃ pravakṣyāmi śṛṇu kānte samāhitā
yena mālā susiddhā ca nṝṇāṃ sarvaphalapradā
mālāyāś cādhikā kānte granthiś caikā phalapradā
ekapañcāśikāyāṃ ca mālāyāṃ parameśvari
brahmagranthiyutāṃ mālāṃ sārdhadvitayaveṣṭitām
sapādaveṣṭanaṃ devi nāgapāśaṃ manoharam
sarvadevasya mālāyāṃ sarvatra parameśvari
brahmagranthiṃ vidhāyetthaṃ nāgapāśam athāpi vā
mālāyāṃ tv adhikāṃ devi caikāṃ granthiṃ pradāpayet
mūlena grathitaṃ kuryāt praṇavenāthavā priye
granthimadhye ca guṭikāṃ kuryād atimanoharām
sūtradvayaṃ maheśāni milanaṃ kārayet tataḥ
meruṃ ca grathanaṃ kuryāt tadūrdhve granthisaṃyutam
evaṃ mālāṃ vinirmāya gopayed bahuyatnataḥ
kampanaṃ dhūnanaṃ śabdaṃ naiva tatra prakāśayet
karabhraṣṭaṃ tathā chinnaṃ mahāvighnasya kāraṇam
kampane siddhihāniḥ syād dhūnanaṃ bahuduḥkhadam
śabde jāte bhaved rogaḥ karabhraṣṭād vināśakṛt
chinnasūtre bhaven mṛtyus tasmād yatnaparo bhavet
evaṃ jñātvā maheśāni śāntisvastyayanaṃ caret
kampane yo japen mantraṃ yadi siddhiṃ prayacchati
yatnena gurum ānīya dvāviṃśadupacārataḥ
kumbhasthāpanakaṃ kṛtvā pūjayed iṣṭadevatām
tato huned bilvapattrair aṣṭottaraśatāhutim
trimadhvaktena vidhinā dhūnane 'pi ca sundari
saśabde japane caṇḍi hy evaṃ kuryād vicakṣaṇaḥ
karabhraṣṭe tathā chinne puraścaraṇam ācaret
japādyante yajed devīṃ ṣoḍaśair upacārakaiḥ
pratyahaṃ prajapen mantraṃ pratyahaṃ balidānakam
pañcāṅgasya pramāṇena sarvakarma samāpayet
daridraḥ parameśāni yadi vighnaparāyaṇaḥ
ādyante mahatīṃ pūjāṃ diksahasraṃ japen manum
sahasraikaṃ hunet paścāt sarvavighnasya śāntaye
kumbhatoyaiḥ snāpayitvā punar mālāṃ pradāpayet
anenaiva vidhānena vighnajālair na lipyate
śrīcaṇḍikovāca
mantradhāraṇamātreṇa tatkṣaṇe tanmayo bhavet
jīvātmā kuṇḍalīmadhye pradīpakalikā yathā
nijeṣṭadevatārūpā dehasaṃsthā ca kuṇḍalī
bhujyate saiva dehasthā kā cintā sādhakasya ca
tan me brūhi mahādeva yadyahaṃ tava vallabhā
śrīśaṃkara uvāca
bhogas tu trividho devi divyavīrapaśukramāt
nirlipto divyabhāvasthaḥ kuṇḍalī bhujyate yadi
ajihvāntā kuṇḍalinī vīrasya vīravandite
mahādevyāḥ prītaye ca prasādaṃ bhujyate paśuḥ
dvijāter divyabhāvaś ca sadā nirvāṇadāyakaḥ
vipro vīraś ca nirvāṇī bhavaty eva na saṃśayaḥ
sāyujyādi mahāmokṣaṃ niyuktaṃ kṣatriyādiṣu
paśunā bhaktiyuktena prasādaṃ bhujyate yadi
svargabhogī bhavaty eva maraṇe nādhikāritā
janmāntaram avāpnoti mahādevyāḥ prasādataḥ
divyavīramate dṛṣṭir jāyate nātra saṃśayaḥ
divyavīraprasādena nirvāṇī nātra saṃśayaḥ
prasādabhogī yo devi sa paśur nātra saṃśayaḥ
maraṇe nādhikāro 'sti paśubhāvasthitasya ca
naiva muktir bhavet tasya janma cāpnoti niścitam
śrīcaṇḍikovāca
vada me parameśāna divyavīrasya lakṣaṇam
yatkṛte divyavīrasya mahāmuktir bhaviṣyati
śrīśaṃkara uvāca
sākṣād brahmamayī devī cābhiśaptā ca vāruṇī
śāpamocanamātreṇa brahmarūpā sudhā parā
nivedanān mahādevyai tat tad devī bhavet kila
mūlādhārāt kuṇḍalinīm ā jihvāntāṃ vibhāvayet
tanmukhe dānamātreṇa jñānavān sādhako bhavet
yathaiva kuṇḍalī devī dehamadhye vyavasthitā
tathaiva vāruṇīṃ dhyāyet kalāṅge sveṣṭadevatām
kuṇḍalyā samabhāvena śaktivaktre pradāpayet
ātmocchiṣṭaṃ mahāpūtaṃ tanmukhāt paramāmṛtam
avaśyam eva gṛhṇīyāt tādātmyena varānane
utsṛṣṭādivicāro 'pi kadācin nāsti brahmaṇi
gaṅgātoyaṃ paraṃ brahma prasādaṃ kasya tad vada
gaṅgāsāgaratoyaṃ vā prasādaṃ kasya vā bhavet
śṛṇu devi pravakṣyāmi tajjale snānamātrataḥ
muktibhāgī bhaven martyaḥ snānāvagāhanāt kila
pādādimastakāntaṃ vai snānakāle pramajjati
pādasparśo na doṣāya parabrahmaṇi śailaje
paramātmani līne ca tathaiva parameśvari
iti te kathitaṃ devi divyavīrasya lakṣaṇam
vīratantre ca kathitaṃ māhātmyaṃ prāṇavallabhe
śṛṇu devi pravakṣyāmi sādhikāyāś ca lakṣaṇam
divyaśaktir vīraśaktir guruśaktis tathā parā
kulaśaktiḥ kāminī ca navaśaktiḥ kumārikā
śrīguruṃ pūjayed bhaktyā svadehadānapūrvakam
anyathā tu svadehasya nigraho jāyate dhruvam
saptajanmani sā devī pukkasī pativarjitā
śivaṃ matvā svakāntaṃ ca pūjāsādhanam ācaret
kadācin na yajec cānyaṃ puruṣaṃ parameśvari
anyasya yajanāc caṇḍi sarvanāśo bhaved dhruvam
kāntasyāyurvihīnatvaṃ vipattiṃ ca pade pade
dhananāśo bhaven nityaṃ devyāḥ krodhaś ca jāyate
avaśyaṃ pūjayen nityaṃ gurudevaṃ sanātanam
bhadrābhadravicāraṃ ca yā karoti gurusthale
tasyā mantraṃ krodhayuktaṃ vipattiś ca pade pade
varaṃ janamukhān nindā varaṃ prāṇān parityajet
tathāpi pūjayed devaṃ sākṣān nirvāṇadāyakam
sadā bhayaṃ ca kāpaṭyaṃ varjayed gurupūjane
śrīguros tejasaṃ bhaktyā yadi dhāraṇam ācaret
satyaṃ satyaṃ punaḥ satyaṃ kāśī sā nātra saṃśayaḥ
abhaktyā parameśāni yadi dhāraṇam ācaret
japapūjādikaṃ tasyāḥ saṃdahet tena tejasā
śrīcaṇḍikovāca
sapatnīkaṃ yajed devaṃ guruṃ nirvāṇadāyakam
tasya saṅgaṃ parityajya katham ātmaniyojanam
śrīśaṃkara uvāca
śṛṇu devi pravakṣyāmi guror ājñānusārataḥ
dhārayet tejasaṃ bhaktyā svayaṃ lipsāvivarjitā
gurupatnyāś cātmajaś ca śrīguror ātmajo yataḥ
gurupatnī guruḥ sākṣād guruputro na saṃśayaḥ
ekasya pūjanāt kānta ubhayoḥ pūjanaṃ bhavet
guruputro gaṇeśaś ca guruputraḥ ṣaḍānanaḥ
ekaṃ gurusutaṃ kānte pūjane yā sadā ratā
anyaṃ gurusutaṃ kānte pūjayen na kadācana
vīraṃ vā divyamūrtiṃ vā kadācin na hi pūjayet
ekasya pūjanād devi mahāsiddhīśvaro bhavet
ubhayos trīṇi catvāri yā nārī pūjanaṃ caret
tasyāḥ samastaṃ viphalaṃ dhyānādijapapūjanam
yadi bhāgyavaśād devi ekaṃ gurusutaṃ labhet
manojñaṃ śāstravettāraṃ nigrahānugrahe ratam
sundaraṃ yauvanonmattaṃ gurutulyaṃ jitendriyam
prāṇānte 'pi ca kartavyaṃ pūjanaṃ mokṣadāyakam
no yajed yadi mohena saiva pāpamayī bhavet
