bījaṃ śrutīnāṃ sudhanam munīnāṃ jīvañjaḍānām mahadādikānām
āgneyamastram bhavapātakānāṃ kiṃcinmahaḥ śyāmalam āśrayāmi
lubdhā kapolamadhuvārimadhuvratālī kumbhasthalīmadhuvibhūṣaṇalohitāṅgī
māṇikyamauliriva rājati yasya maulau vighnaṃ sa dhūnayatu vighnapatiḥ sadā vaḥ
yo dhvāntasantatigabhīrapayodhimadhyānniṣkāsayatyaśaraṇam bhuvanaṃ nimajjat
dattvā jagattrayahitaḥ svakarāvalambaṃ vāñchāṃ sa vo dinakaraḥ saphalīkarotu
mithyāśanādi kṛtadoṣacayādrikopanadyambuvardhita upadravanakrabhīme
rogāmbudhau bhavajanasya nimajjato yaḥ potaḥ prayacchatu śubhāni sa kāśirājaḥ
kecitsanti nighaṇṭavo'tilaghavaḥ kecinmahāntaḥ pare kecid durgamanāmakāḥ katipaye bhāvasvabhāvojjhitāḥ
tasmānnātilaghurna cātivipulaḥ khyātādināmā satām prītyai dravyaguṇānvito'yamadhunā grantho mayā badhyate
sarvaṃ kāyena saṃsādhyaṃ tasyāyuḥ sthitikāraṇam
āyurvedopadeśastu kasya na syātsukhāvahaḥ
tatrāpi pūrvaṃ jñātavyā dravyanāmaguṇāguṇāḥ
atasta eva vakṣyante tajjñāne hi kriyākramaḥ
harasya bhavane jātā haritā ca svabhāvataḥ
harate sarvarogāṃśca tena proktā harītakī
jīvantī pūtanā paścādamṛtā vijayābhayā
rohiṇī cetakī saptabhedabhinnā harītakī
jīvantī jīvanodyogātpāvanātpūtanā matā
sudhāvadamṛtā jñeyā vijayā vijayapradā
nṛṇāmabhayadā yasmādabhayā tatprakīrtitā
rohiṇī tu guṇārohāccetanāccetakī matā
jīvantī svarṇavarṇābhā pūtanāsthimatī
amṛtā tridalā proktā vijayā tumbarūpiṇī
pañcāṅgī tvabhayā jñeyā matā vṛttā tu rohiṇī
tryaṅgī cetakī jñeyā karma tāsāmathocyate
sarvarogeṣu jīvantī pralepe pūtanā hitā
śuddhyarthamamṛtā proktā vijayā sarvarogahṛt
akṣiroge 'bhayā śastā rohiṇī vraṇarohiṇī
cetakī cūrṇayoge syātsaptadhaivam prakīrtitā
śoṇācchinnā guḍanibhā kiṃcidamlā kaṣāyiṇī
sthūlatvak sarasā svalpabījā gurvī harītakī
carvitā vardhayatyagniṃ peṣitā malaśodhinī
svinnā saṃgrāhiṇī proktā bhṛṣṭā pathyā tridoṣanut
grīṣme tulyaguḍāṃ susaindhavayutāṃ meghāvanaddhāmbare sārddhaṃ śarkarayā śaradyamalayā śuṇṭhyā tuṣārāgame
pippalyā śiśire vasantasamaye kṣaudreṇa saṃyojitāṃ rājanprāpya harītakīmiva gadā naśyantu te śatravaḥ
śivā harītakī pathyā cetakī vijayā jayā
prapathyā pramathāmoghā kāyasthā prāṇadāmṛtā
jīvanīyā haimavatī pūtanā pṛtanābhayā
vayasthā nandinī jñeyā śreyasī rohiṇī tathā
harītakī pañcarasālavaṇā tuvarotkaṭā
rūkṣoṣṇā dīpanī medhyā svādupākā rasāyinī
sarā buddhipradāyuṣyā cakṣuṣyā bṛṃhaṇī laghuḥ
śvāsakāsapramehārśaḥkuṣṭhaśophodarakṛmīn
vaisvaryagrahaṇīdoṣavibandhaviṣamajvarān
gulmādhmānavraṇacchardihikkākaṇḍūhṛdāmayān
kāmalāṃ śūlam ānāhaṃ plīhānaṃ cāpakarṣati
madhurāmlatayā vātaṃ kaṣāyasvādubhāvataḥ
pittaṃ hanti kaphaṃ tadvatkaṭutvena harītakī
adhvātikhinnaḥ parihīnatejā rūkṣaḥ kṛśo laṅghanakarśitaśca
pittādhiko garbhavatī ca nārī jvaryalpavīryastvabhayāṃ na khādet
dhātrīphalāmṛtaphalāmalakaṃ śrīphalaṃ śivam
tadvad dhātrīphalaṃ vṛṣyaṃ viśeṣād raktapittajit
amlatvāt pavanaṃ hanti pittam mādhuryaśaityataḥ
kaphaṃ rūkṣakaṣāyatvāt tasmāt kim adhikam phalam
kuryātpittaṃ tadamlatvāt kapham mādhuryaśaityataḥ
vātaṃ rūkṣakaṣāyatvād evaṃ kiṃ na viparyayaḥ
dhātryāstridoṣahantṛtvaṃ śaktyaiva munibhiḥ smṛtam
sambhāvanāvaśāduktā rasāderapi hetutā
vibhītakaḥ karṣaphalo bhūtāvāsaḥ kalidrumaḥ
vāsanto 'kṣo vindhyajātaḥ saṃvartastilapuṣpakaḥ
vibhītakaḥ svādupākaḥ kaṣāyaḥ kaphapittanut
uṣṇavīryo himasparśo bhedanaḥ kāsanāśanaḥ
rūkṣo netrahitaḥ keśyo majjāto madakārakaḥ
triphalaitattrayeṇa syādvarā śreṣṭhā phalottamā
triphalā kuṣṭhamehāsrakaphapittavināśinī
cakṣuṣyā ropaṇī hṛdyā vayasaḥ sthāpanī sarā
bhūdhātrī bahupatrā syājjaṭātāmalakī śivā
bhūdhātrī vātakṛttiktā kaṣāyā madhurā himā
pipāsākāsapittāsrakaphapāṇḍukṣatāpahā
prācīnāmalakam prācī nāgaraṃ raktakam matam
tatpakvam pittakaphakṛcchuṣkaṃ guru samīrajit
vāsā vṛṣaḥ siṃhamukho bhiṣaṅmātā 'ṭarūṣakaḥ
śuklā haimavatī caiva siṃhī syād vājidantikā
vāsako vātakṛt svaryaḥ kaphapittāsranāśanaḥ
śvāsakāsajvaracchardimehakuṣṭhakṣayāpahaḥ
guḍūcī kuṇḍalī chinnā vayasthāmṛtavallarī
chinnodbhavā chinnaruhāmṛtakandā vilāsinī
vatsādanī candrahāsā jīvantī cakralakṣaṇā
guḍūcī kaṭukā laghvī svādupākā rasāyanī
saṃgrāhiṇī kaṣāyoṣṇā vṛṣyā tiktāgnidīpanī
kāmalākuṣṭhavātāsṛgjvarapittakṛmīn jayet
ghṛtena vātaṃ saguḍā vibandham pittaṃ sitāḍhyā madhunā kaphaṃ ca
vātāsram ugraṃ rubutailamiśrā śuṃṭhyāmavātaṃ śamayed guḍūcī
bilvaḥ śalāṭuḥ śailūṣo mālūraśca sadāphalaḥ
lakṣmīphalo gandhagarbhaḥ śāṃḍilyaḥ kaṇṭakī mataḥ
bilvaṃ grāhi kaṣāyoṣṇaṃ kaṭu dīpanapācanam
hṛdyam bālaṃ laghu snigdhaṃ tiktaṃ vātakaphāpaham
vṛddhaṃ guru tridoṣaṃ syāddurjaram pūtimārutam
vidāhi viṣṭambhakaraṃ madhuraṃ vahnimāndyakṛt
grahaṇīkaphavātāmaśūlaghnī bilvapeśikā
agnimantho jayaḥ keturaraṇirvaijayantikā
agnimanthaḥ śvayathuhṛd vīryoṣṇaḥ kaphavātanut
pāṭalā kāmadūtī syātkumbhīkā kālavṛntikā
sthālyamoghā madhodūrtī tāmrapuṣpāmbuvāsinī
anyā phaleruhā śvetā kumbhīkā kāṣṭhapāṭalā
pāṭalāruciśophārśaḥśvāsatṛṭchardināśinī
anuṣṇaṃ tuvaraṃ svādu tatpuṣpaṃ kapharaktanut
pittātisāradāhaghnaṃ phalaṃ hikkāsrapittajit
kāśmīrī sarvatobhadrā śrīparṇī kṛṣṇavṛntikā
gambhārī kāśmarī hīrā kāśmaryo bhadraparṇikā
kāśmarī jvaraśūlaghnī vīryoṣṇā madhurā guruḥ
tatpuṣpaṃ vātalaṃ grāhi pittāsṛkpradarāpaham
phalaṃ rasāyanaṃ keśyaṃ bṛṃhaṇaṃ śukralaṃ guru
vātapittakṣayatṛṣṇāraktamūtravibandhanut
śyonākaḥ pṛthuśiṃbaḥ syācchukanāsaḥ kuṭannaṭaḥ
bhūtavṛkṣaścakaṭvaṅgaṣ ṭuṇṭukaḥ śalako'raluḥ
mayūrajaṃgho bhallūkaḥ priyañjīvaḥ
kaṭambharaḥ śyonāko dīpanaḥ pāke kaṭus tuvarako himaḥ
grāhī tikto'nilaśleṣmapittakāsāmanāśanaḥ
bilvādibhiḥ pañcabhirebhiretaiḥ syātpañcamūlaṃ mahadagnikāri
laghūṣṇatiktaṃ rasataḥ kaṣāyam medaḥkaphaśvāsasamīrahāri
gokṣurastrikaṭaḥ kaṇṭaphalaḥ syāt svādukaṇṭakaḥ
gokaṇṭako bhakṣyakaṇṭas trikaṇṭo vyāladaṃṣṭrakaḥ
śvadaṃṣṭraḥ sthalaśṛṅgāṭaḥ ṣaḍaṅgaḥ kṣurakastrikaḥ
gokṣuraḥ śītalaḥ svādur balakṛd vastiśodhanaḥ
pramehaśvāsakāsāśmakṛcchrahṛdrogavātajit
śāliparṇī dhruvā saumyā triparṇī pītanī sthirā
vidārigandhātiguhā dīrghamūlāṃśumatyapi
śāliparṇī guruśchardijvaraśvāsātisāranut
śoṣadoṣatrayaharā bṛṃhaṇyuṣṇā rasāyinī
pṛṣṭhiparṇī kroṣṭupucchī dhāvanī kalaśī guhā
śṛgālavṛntāṅghribalā pṛthakparṇī ca parṇikā
pṛśniparṇī laghur vṛṣyā madhuroṣṇā vināśayet
raktātisāratṛḍdāhadoṣatrayavamijvarān
bṛhatī sthūlabhaṇṭākī viśadā ca mahoṭikā
vārtākī mahatī siṃhī kaṇṭakī rāṣṭrikā kulī
bṛhatī grāhiṇī hṛdyā pācanī kaphavātajit
uṣṇā kuṣṭhajvaraśvāsaśūlakāsāgnimāndyahṛt
kaṇṭālikā kaṇṭakinī kaṇṭakārī nidagdhikā
duḥsparśā dhāvanī kṣudrā syād vyāghrī duḥpradharṣiṇī
sitakṣudrā candrahāsā lakṣmaṇā kṣetradūtikā
kaṇṭakārī sarā tiktā kaṭukā dīpanī laghuḥ
rūkṣoṣṇā pācanī kāsaśvāsajvarakaphānilān
nihanti pīnasam pārśvapīḍākṛcchrahṛdāmayān
tadvatproktā sitakṣudrā viśeṣād garbhakāriṇī
hrasvākhyam pañcamūlaṃ syāt pañcabhir gokṣurādibhiḥ
balyam pittānilaharaṃ nātyuṣṇaṃ svādu bṛṃhaṇam
etābhyāṃ pañcamūlābhyāṃ daśamūlamudāhṛtam
doṣatrayaśvāsakāsaśiraḥpīḍāpatantrakān
tandrāsvedajvarānāhārucipārśvarujo jayet
ṛddhiḥ sukhaṃ yugaṃ lakṣmīḥ siddhiḥ sarvajanapriyā
ṛṣiśreṣṭhā rathāṅgī syān maṅgalā śrāvaṇī vasuḥ
yogyaṃ yugyā tuṣṭirāśir vṛddhirapyetadāhvayā
ṛddhir balyā tridoṣaghnī śukralā madhurā guruḥ
vṛddhirgarbhapradā śītā vṛṣyā kāsakṣayāmanut
kākolī madhurā vīrā kāyasthā kṣīraśuklikā
dhvāṃkṣolī vāyasolī syāt svādumāṃsī payasvinī
dvitīyā kṣīrakākolī śatāhvā kṣīriṇī matā
kākolīyugalaṃ śītaṃ śukralam madhuraṃ guru
jayet samīradāhāsrapittaśoṣatṛṣājvarān
medā jñeyā śāliparṇī divyā medobhavādhvarā
mahāmedā vasucchidrā nṛdantī devatāmaṇiḥ
medāyugmaṃ guru svādu vṛṣyaṃ stanyakaphāvaham
bṛṃhaṇaṃ śītalam pittaraktakṣayasamīranut
jīvako madhuraḥ śṛṅgī hrasvāṅgaḥ kūrcaśīrṣakaḥ
ṛṣabho dhīra indrākṣo viṣāṇī durdharo vṛṣaḥ
jīvakarṣabhakau balyau śītau śukrakaphapradau
harataḥ pittadāhāsrakārśyavātakṣayāmayān
aṣṭavargo 'ṣṭabhir dravyair etaiḥ śīto'tiśukralaḥ
bṛṃhaṇaḥ pittadāhāsraśoṣaghnaḥ stanyagarbhakṛt
jīvantī jīvanī jīvā jīvanīyā yaśaskarī
śākaśreṣṭhā jīvabhadrā maṅgalyā jīvavardhinī
jīvantī śītalā svāduḥ snigdhā doṣatrayāpahā
rasāyanī balakarī cakṣuṣyā grāhiṇī laghuḥ
madhuyaṣṭī klītanakaṃ yaṣṭīmadhu madhūlikā
yaṣṭyāhvam madhukaṃ yaṣṭīmadhukaṃ jalajā madhu
madhuyaṣṭī guruḥ śītā balyā tṛṭchardipittanut
māṣaparṇī kṛṣṇavṛntā kāmbojī hayapucchikā
māṃsamāṣā siṃhamukhī svādumāṣā mahāsahā
mudgaparṇī kṣudrasahā śūrpaparṇī kuraṅginī
vanajā riṅgaṇī śivī siṃhī mārjāragandhikā
māṣaparṇī himā tiktā rūkṣā śukrabalāsakṛt
madhurā grāhiṇī śoṣavātapittajvarāsranut
tadvadbhavenmudgaparṇī tridoṣāsraharā laghuḥ
jīvantī śūrpaparṇīyuk kākolyau jīvakarṣabhau
medāyaṣṭīti madhuro jīvanīyo gaṇaḥ smṛtaḥ
śukrakṛd bṛṃhaṇaḥ śītaḥ stanyagarbhakaphapradaḥ
raktapittatṛṣāśoṣajvaradāhakṣatāpahaḥ
eraṇḍo dīrghadaṇḍaḥ syāt taruṇo vardhamānakaḥ
citraḥ paṃcāṅgulo vyāghrapuccho gandharvahastakaḥ
raktairaṇḍo hastikarṇo vyāghro vyāghrataloruvuḥ
uttānapattro durvāta āmavairī ca cañculaḥ
eraṇḍayugmam madhuram uṣṇaṃ guru vināśayet
śophakaṭīvastiśiraḥpīḍodarajvarān
bradhnaśvāsakaphānāhakāsakuṣṭhāmamārutān
tatphalam bhedanaṃ svādu śāramuṣṇaṃ samīrajit
sārivā śāradā sphotā gopakanyā pratānikā
gopāṅganā gopavallī latāhvā kāṣṭhasārivā
sārivānyā kṛṣṇamūlī bhadrā candanasārivā
sārivāyugalaṃ svādu snigdhaṃ śukrakaraṃ guru
doṣatrayāsrapradarajvarātīsāranāśanam
yāso marudbhavo 'nantā dīrghamūlo yavāsakaḥ
bālapattraḥ samudrānto dūramūlo 'tikaṇṭakaḥ
dhanvayāsas tāmramūlī duḥsparśā syād durālabhā
vāsakaḥ kacchurā tāmramūlā dhanvayavāsakaḥ
yāsaḥ svāduḥ sarastikto himaḥ pittaharo laghuḥ
hanti raktakaphabhrāntīs tadvaddhanvayavāsakaḥ
muṇḍī bhikṣuḥ parivrājī śrāvaṇī syāt tapodhanā
śrāvaṇā śrīmatī muṇḍā tiktā śravaṇaśīrṣakā
muṇḍī tiktā kaṭuḥ pāke vīryoṣṇā madhurā laghuḥ
medhyā gaṇḍāpacīchardikṛmiyonyartipāṇḍujit
mahāmuṇḍī lobhanīyā chinnagranthinikā matā
bhūtavṛkṣā kulahalālambuṣā bhūkadambikā
kadambapuṣpī muṇḍīvad guṇair bhūmikadambakaḥ
apāmārgastu śikharī kiṇihī kharamañjarī
adhaḥśalyaḥ śaikharikaḥ pratyakpuṣpī mayūrakaḥ
apāmārgaḥ saras tīkṣṇo dīpanaḥ kaphavātanut
nihanti dadrusidhmārśaḥkaṇḍūśūlodarāpacīḥ
anyo rakto vṛttaphalo vaśiraḥ kapipippalī
apāmārgo 'ruṇo vātaviṣṭambhī kaphanāśanaḥ
ūnaḥ pūrvaguṇai rūkṣas tatpatraṃ raktapittajit
kampillo rocano raktacūrṇako vraṇaśodhanaḥ
lohito raktaśamano recī rañjanako mataḥ
kampillaḥ kaphapittāsrakrimigulmodaravraṇān
hanti recī kaṭūṣṇaśca tacchākaṃ grāhi śītalam
dantī ghuṇapriyā nāgadantī śīghrānukūlinī
upacitrā nikumbhā syād viśalyodumbaracchadā
ākhuparṇī viṣairaṇḍā dravantī śambarī matā
mūsikāhvā sutaśreṇī pratyakśreṇī ca phañjikā
dantīdvayaṃ saram pākarasayoḥ kaṭu dīpanam
tīkṣṇoṣṇaṃ hanti pittāsrakaphaśophodarakṛmīn
jayapālo dantibījaṃ khyātaṃ tat tittirīphalam
jayapālo guruḥ snigdho recī pittakaphāpahaḥ
mūrvā madhurasā devī pṛthakparṇī triparṇyapi
devaśreṇī svādurasā snigdhaparṇī ca moraṭā
jālinī dīpanī tiktavalkalā ca pṛthaktvacā
madhuśravā madhuśreṇī sruvā madhumatī ca sā
laghuparṇī madhūlī ca pīluparṇī ca pīlunī
gopavallī tejanī ca mūrvā vṛṣyā balapradā
śleṣmakṛt pittavātaghnī grāhiṇī gulmanāśinī
tṛvṛt kumbhāruṇā tryasrā bhaṇḍī koṭaravāsinī
sarvānubhūtis trivṛtā tripuṭā saralā sitā
tṛvṛt tiktā sarā rūkṣā svādur uṣṇā samīranut
kaṭuḥ pāke jvaraśleṣmapittaśophodarāpahā
tṛvṛt kālā kālameṣī kālaparṇyardhacandrikā
suṣeṇā syānmālavikā masūravidalā matā
tṛvṛt kālā hīnaguṇā tasyās tīvravirecinī
mūrcchādāhamadabhrāntikaṇṭhotkarṣaṇakāriṇī
aindravāruṇyathendrāhvā vṛṣabhākṣī gavādinī
indravāruḥ kṣudraphalā viśālaindrī vṛṣādinī
anyendravāruṇī citraphalā citrā mahāphalā
ātmarakṣā nāgadantī trapusī gajacirbhaṭī
śvetapuṣpāmṛgākṣī ca tathā yakṣasurā matā
marudbhavā kṛmīkumbhā citrā devī ca kīrtitā
indravārudvayaṃ tiktaṃ kaṭu pāke saraṃ laghu
vīryoṣṇaṃ kāmalāpittakaphaplīhodarāpaham
āragvadho rājavṛkṣaḥ śamyākaḥ kṛtamālakaḥ
vyādhighātaḥ karṇikāraḥ pragrahaś canuraṅgulaḥ
ārogyaśimbī svarṇadruḥ karṇī dīrghaphalo mataḥ
āragvadho guruḥ svāduḥ śītalomṛdurecanaḥ
jvarahṛdrogapittāsravātodāvartaśūlajit
tatpuṣpaṃ vātalaṃ grāhi tiktam pittakaphāpaham
tanmajjā madhuraḥ pāke snigdhaḥ pittasamīrajit
nīlinī nīlikā grāmyā śrīphalā bhāravāhinī
rañjinī kālikā melā tūṇī tutthā viśodhinī
nālinī recanī tiktā keśyā mohabhramāvahā
uṣṇā hantyudaraplīhavātaraktakaphānilān
kaṭukā rohiṇī tiktā cakrāṅgā kaṭurohiṇī
matsyapittā kāṇḍaruhā kṛṣṇabhedā dvijāṅgikā
aśokarohiṇī matsyaśakalā śakulādinī
kaṭukī kaṭukā pāke tiktā rūkṣā sarā laghuḥ
himā hanti kṛmiśvāsadāhapittakaphajvarān
aṅkollakas tāmraphalaḥ pītasāro nikocakaḥ
guptasneho virecī syād bhūsutā dīrghakīlakaḥ
aṅkollakaḥ kaṭuḥ snigdhastīkṣṇoṣṇas tuvaro laghuḥ
recanaḥ kṛmiśūlāmaśoṣaśleṣmaviṣāpahaḥ
tatphalaṃ śītalaṃ svādu śleṣmalam bṛṃhaṇaṃ guru
balyaṃ virecanaṃ vātapittadāhakṣayāsrajit
sehuṇḍo vajratuṇḍastu gaṇḍīro vajradaṇḍakaḥ
snuhī samantadugdhāsipattro vajrī mahātaruḥ
sehuṇḍo recanas tīkṣṇo dīpanaḥ kaṭuko guruḥ
śūlāmāṣṭhīlikādhmānagulmaśophodarānilān
hanti dūṣīviṣaplīhakuṣṭhonmādāśmapāṇḍutāḥ
nimbo niyamano netāriṣṭaḥ syāt pāribhadrakaḥ
sutiktaḥ sarvatobhadraḥ picumandaḥ subhadrakaḥ
nimbaḥ śīto laghur grāhī kaṭupāko 'gnivātakṛt
vraṇapittakaphacchardikuṣṭhahṛllāsamehanut
nimbapatraṃ smṛtaṃ netryaṃ kṛmipittaviṣapraṇut
vātalaṃ kaṭupākaṃ ca sarvārocakakuṣṭhanut
apakvam pācayennimbaṃ pakvaṃ ca pariśodhayet
tatphalam bhedanaṃ snigdhamuṣṇaṃ kuṣṭhaharaṃ laghu
mahānimbo nimbavaraḥ kārmuko viṣamuṣṭikaḥ
ramyako girikodrekaḥ kṣīraḥ syāt keśamuṣṭikaḥ
kaivartaḥ śākaśālaśca giripattraḥ supārśvakaḥ
mahānimbo himo rūkṣas tikto grāhī kaṣāyakaḥ
kaphapittakṛmichardikuṣṭhahṛllāsaraktajit
kirātatiktaḥ kairāto bhūnimbo rāmasenakaḥ
kirātatiktako haimaḥ kāṇḍatiktaḥ kirātakaḥ
naipālaḥ kathitaścānyo jātibhedo jvarāntakṛt
nāḍītikto'rdhatiktaḥ syānnidrāriḥ sannipātahā
kirāto vātalo rūkṣaḥ śītas tiktako laghuḥ
sannipātajvaraśvāsakaphapittāsradāhanut
saro laghuḥ tiktahimo balāsapittāsraśophajvarakāsatṛḍghnaḥ
bhūnimbo vātalo rūkṣaḥ kaphapittajvarāpahaḥ
kuṭajaḥ kūṭajaḥ koṭī vatsako girimallikā
kaliṅgo mallikāpuṣpa indravṛkṣo'tha vṛkṣakaḥ
tucchako varatiktaśca śakradruḥ pāṇḍuradrumaḥ
śatakratudrumaḥ kośī nīlayaṣṭiśca mallikā
kuṭajaḥ kaṭuko rūkṣo dīpanas tuvaro himaḥ
arśo'tisārapittāsrakaphatṛṣṇāmakuṣṭhanut
phalāni tasyendrayavāḥ śakrāhvaṃ ca kaliṅgakam
tathā vatsakabījāni proktā bhadrayavās tathā
indrayavas tridoṣaghnaḥ saṃgrāhī śītalaḥ kaṭuḥ
jvarātisāraraktārśaḥkṛmikuṣṭhavisarpanut
madanaś chardano rāṭhaḥ piṇḍī piṇḍītakaḥ phalaḥ
tagaraḥ karahāṭaśca śalyako viṣapuṣpakaḥ
snehapiṇḍītakaścaiva bastiśodhana eva ca
chardano vāmanaścaiva sa ca gālaḥ prakīrtitaḥ
madano vāntikṛcchrotravraṇastrāvavināśanaḥ
rūkṣaḥ kuṣṭhakaphānāhaśophagulmavraṇāpahaḥ
kaṅkuṣṭhakaṃ kākakuṣṭhaṃ recanaṃ raṅganāyakam
varāṅgapupulakaṃ hāsaṃ śodhanaṃ kiñjavālukam
kaṅkuṣṭhaṃ recanaṃ tiktaṃ kaṭūṣṇaṃ varṇakārakam
kṛmiśothodarādhmānagulmānāhakaphāpaham
hemāhvā kanakakṣīrī hemakṣīrī ca kāñcanī
kṣīriṇī kāñcanakṣīrī kaṭuparṇī ca karṣiṇī
tiktā haimavatī dugdhā hemadugdhā himāvatī
svarṇakṣīrī svarṇadugdhā suvarṇakṣīrikāpi ca
pītadugdhā haimavatī tiktadugdhā himādrijā
hemāhvā recanī tiktā mādinyutkleśakāriṇī
kṛmipāṇḍukaphānāhaviṣakuṣṭhavināśinī
sātalā saptalā sārā vidulā vimalā matā
bahuphenā carmakasā phenā dīptā tu nālikā
sātalā kaṭukā pāke vātalā śītalā laghuḥ
tiktā śophakaphānāhapittodāvartaraktajit
aśmantako yugmapattraḥ kuśalī pāpanāśanaḥ
ślakṣmatvag aśmayoniḥ syāt pāṣāṇāntaka eva ca
dvitīyo 'śmantakaścaiva guṇatastu smṛto 'nyathā
aśmantastuvaro grāhī śītoṣṇaḥ kaphavātajit
nihanti galagaṇḍāsragaṇḍamālāgalāmayān
tatphalaṃ lekhanaṃ grāhi guru śleṣmānilāpaham
tanmaṣī śastraghāte tu śreṣṭhā ca vraṇaropaṇe
kāñcanāraḥ kāñcanakaḥ pākārī raktapuṣpakaḥ
kovidāro'sya bhedaḥ syātkuddālaḥ kuṇḍalī kulī
tāmrapuṣpaś camariko mahāyamalapattrakaḥ
āsphotoddālakaḥ svalpakeśaraśca kulāhalaḥ
kāñcanāro himo grāhī tuvaraḥ śleṣmapittajit
kṛmikuṣṭhagudabhraṃśagaṇḍamālāvraṇāpahaḥ
kovidāro'pi tadvatsyāt puṣpaṃ śītaṃ tayorlaghu
rūkṣaṃ saṃgrāhi pittāsrapradarakṣatakāsanut
nirguṇḍī śvetakusumā sindukaḥ sinduvārakaḥ
bhūtakeśyaparo nīlasinduko nīlapuṣpakaśephālikā
śītabhīrur varṇako nīlamañjariḥ
nirguṇḍī smṛtidā tiktā kaṣāyā kaṭukā laghuḥ
keśyā netrahitā hanti śūlaśothāmamārutān
kṛmikuṣṭhānilaśleṣmavraṇāruciviṣāpahā
ajaśṛṅgī meṣaśṛṅgī sarpadaṃṣṭrā ca kīrtitā
tiktadugdhākṣibhaiṣajyaṃ putraśreṇī viṣāṇikā
matā sā vṛścikālīti trapusīmapare jaguḥ
uṣṭrī lomaśapuṣpā ca dhīvṛkṣā ghanaśṛṅgikā
viṣaghnā pādavṛkṣaśca kālī cakṣuṣya eva ca
vāmāvartā viṣaharī kālikā netrabheṣajā
sakṣīrā karkaśā yugmaphalā cottaravāhinī
māṣaparṇyalparomā ca meṣavallīti kīrtitā
dvitīyā dakṣiṇāvartā vṛścikālī viṣāṇikā
aparā vṛścikā pattrī tathā carmakavṛntikā
badarā meghapuṣpā ca tathā bhāsurapuṣpikā
kāsajidvātaśamanī vṛścikālī viṣāpahā
punarnavā viśākhaśca raktapuṣpā śivāṭikā
krūrakaḥ kṣudravarṣābhūr dīrghapattraśca kṣudrakaḥ
punarnavā sarā tiktā rūkṣoṣṇā madhurā kaṭuḥ
śophānilavraṇaśleṣmaharā rucyā rasāyanī
punarnavāruṇā tiktā raktapuṣpā kaṭhillakaḥ
krūrakaḥ kṣudravarṣābhūr varṣaketuḥ śivāṭikā
punarnavāruṇā tiktā kaṭupākā himā laghuḥ
vātalā grāhiṇī śleṣmaraktavidradhināśinī
rāsnā raktā yuktarasā rasanā gandhanākuliḥ
sugandhimūlātirasā śreyasī subahā rasā
rāsnāmapācanī tiktā gurūṣṇā śleṣmavātajit
śophaśvāsasamīrāsravātaśothodarāpahā
aśvagandhā turaṅgāhvā gokarṇāśvāvarohakaḥ
vārāhakarṇī varadā balyā vājīkarī vṛṣā
aśvagandhānilaśleṣmaśophaśvitrakṣayāpahā
balyā rasāyanī tiktā kaṣāyoṣṇātiśukralā
prasāriṇī rājabalā cāruparṇī pratānikā
saraṇī sāraṇī bhadraparṇī suprasarā sarā
prasāriṇī gururvṛṣyā vartmasandhānakṛtsarā
vīryoṣṇā vātanuttiktā vātaraktakaphāpahā
śatāvarī dvīpiśatrur dvīpikādharakaṇṭakā
nārāyaṇī śatapadī śatāhvā bahupattrikā
śatāvarī guruḥ śītā svāduḥ snigdhā rasāyanī
śukrastanyakarā balyā vātapittāsraśophajit
śatāvaryūrdhvakaṇṭānyā pīvarīndīvarī
abhīrur bahupattrā ca mahāpuruṣadantikā
sahasravīryā keśī syāttuṅginī sūkṣmapattrikā
mahāśatāvarī medhyā hṛdyā rasāyanī
śītavīryā nihantyarśograhaṇīnayanāmayān
balā vāṭyālakā śītapākī vāṭyodanāhvayā
bhadraudanī samaṅgā syātsamāṃśā kharayaṣṭikā
mahābalā vīrapuṣpī sahadevī bṛhadbalā
vāṭyāyinī devasahā vāṭyā syātpītapuṣpikā
gandhavarṇā mahāgandhā varṣāpuṣpā prasādinī
bālikātibalā bhāradvājī syād akṣagandhinī
gāṅgerukī nāgabalā viśvedevā gavedhukā
balācatuṣṭayaṃ śītaṃ madhuram balakāntikṛt
snigdhaṃ grāhi samīrāsrapīnasakṣatanāśanam
āsām bṛhadbalā kṛcchraṃ hanti vātānulominī
gurvī nāgabalā vṛṣyā viśeṣād raktapittajit
balyā rasāyanī puṃstvavardhinī bṛṃhaṇī tathā
tasyāḥ phalaṃ himaṃ svādustambhanaṃ guru lekhanam
nibandhādhmānajananaṃ raktapittanibarhaṇam
tejasvinī tejavatī tejinyalaghuvalkalā
mahaujasī pārijātā śītā tiktātitejinī
tejasvinī kaphaśvāsakāsāsyāmayavātajit
pācanyuṣṇā kaṭustiktā rucivahnipradīpanī
jyotiṣmatī vahniruciḥ kaṅganī kaṭabhī tathā
jyotiṣmatī kaṭustiktā sarā kaphasamīrajit
atyuṣṇā dāmanī tīkṣṇā vahnibuddhismṛtipradā
devadāruḥ surāhvaṃ syādbhadradāru suradrumaḥ
bhadrakāṣṭhaṃ snehavṛkṣaḥ kilimaṃ śakradāru ca
devadāru kaṭusnigdhaṃ tiktoṣṇaṃ laghu nāśayet
ādhmānajvaraśoṣāmahikkākaṇḍūkaphānilān
saralo nandanaścīḍo nameru darpivṛkṣakaḥ
pītadāruḥ pītavṛkṣo mahādīrghaḥ kalidrumaḥ
saralaḥ kaṭukaḥ pāke rasato madhuro laghuḥ
uṣṇaḥ snigdhaḥ samīrākṣikaṇṭhakarṇāmayāpahaḥ
puṣkarāhvam padmapattraṃ pauṣkaram puṣkarāṅghrikam
kāśmīram puṣkarajaṭā mūlaṃ vīraṃ sugandhikam
pauṣkaraṃ kaṭukaṃ tiktam uṣṇaṃ vātakaphajvarān
hanti śophāruciśvāsān viśeṣāt pārśvaśūlajit
kuṣṭhaṃ rogāhvayaṃ vāpyaṃ kauberam pāribhadrakam
pārihāryam pāribhāvyamutpalaṃ haribhadrakam
kuṣṭhamuṣṇaṃ kaṭu svādu śukrapradaṃ laghu
hanti vātāsravīsarpakāsakuṣṭhamarutkaphān
śṛṅgī kulīraśṛṅgī syādvakrā karkaṭaśṛṅgikā
karkaṭākhyā mahāghoṣā śṛṅganāmnī natāṅgyapi
śṛṅgī kaṣāyā tiktoṣṇā hanti hidhmāvamijvarān
tṛṣṇābhramakaphaśvāsakṣayakāsordhvamārutān
rohiṣaṃ kattṛṇam bhūtir bhūtīkaṃ saralaṃ tṛṇam
śyāmalaṃ yugdalam pauraṃ dhyāmakaṃ devagandhakam
rohiṣaṃ kaṭukam pāke tiktoṣṇaṃ tuvaraṃ jayet
kaṇṭhahṛdrogapittāsraśūlakāsakaphajvarān
kaṭphalaṃ kumudā kumbhī śrīparṇī somapādapaḥ
somavalko mahākumbhī bhadrā bhadravatī śivā
kaṭphalaṃ tuvaraṃ tiktaṃ kaṭu vātakaphajvarān
hanti śvāsapramehārśaḥkāsakaṇṭhāmayārucīḥ
bhārṅgī bhṛgubhavā padmā kāsaghnī bhārgavāgraṇīḥ
kharaśākaṃ śukramātā phañjī brāhmaṇayaṣṭikā
bhārṅgī rūkṣā kaṭustiktā rucyoṣṇā pācanī jayet
śophaśvāsasamīrāsrapīnasajvaramārutān
pāṣāṇabhedaḥ pāṣāṇo 'śmarībhedo 'śmabhedakaḥ
śilābhedo dṛṣadbhedo nagabhinnagabhedanaḥ
pāṣāṇabhedastuvaraḥ śītalo vastiśodhanaḥ
sarastiktaḥ pramehārśaḥkṛcchrāśmarirujo jayet
mustaṃ vāridharo mustā meghākhyaḥ kuruvindakaḥ
varāho 'bdo ghano bhadramusto rājakaserukaḥ
piṇḍamustaṃ viṣadhvaṃsī nāgaro 'nyaḥ prakīrtitaḥ
mustaṃ kaṭu himaṃ grāhi tiktaṃ dīpanapācanam
kaṣāyaṃ kṛmipittāsrakaphatṛṣṇājvarāpaham
dhātakī kuñjarā sindhupuṣpī pramadinī madā
pārvatīyā tāmrapuṣpī subhikṣā madyavāsinī
dhātakī kaṭukā śītā madakṛt tuvarā laghuḥ
tṛṣṇātīsārapittāsraviṣakṛmivisarpajit
mācikā bālikāmbaṣṭhā śacī dantaśaṭhāmbikā
āmbaṣṭhakī sūcimukhī kaṣāyā sā kaṭaṃmukhī
mācikāmlā rase pāke kaṣāyā śītalā laghuḥ
pakvātīsārapittāsrakaphakaṇṭhāmayāpahā
vidārikā vṛṣyavallī vṛṣyakandā vidālikā
śṛṅgālikā kandavallī svādukandā palāśikā
anyā śuklā kṣīraśuklā kṣīravallī payasvinī
ikṣuvallī mahāśvetā kṣīragandhekṣugandhikā
vidārī madhurā snigdhā bṛṃhaṇī stanyaśukradā
guruḥ pittāsrapavanadāhān hanti rasāyinī
vārāhī mādhavī ghṛṣṭiḥ saukarī vanamālikā
tasyāḥ kandaḥ kiṭiḥ kroḍanāmā śambarakandakaḥ
vārāhī madhurā kande kaṭus tiktātiśukralā
balyā pittakarī vātakaphapittakṛmīn jayet
pāṭhāmbaṣṭhā bṛhattiktā prācīnāmbaṣṭhakī rasā
varā tiktā pāpacelī śreyasī viddhakarṇikā
pāṭhoṣṇā kaṭukā tīkṣṇā vātaśleṣmaharā laghuḥ
hanti śūlajvaracchardikuṣṭhātīsārahṛdrujaḥ
dāhakaṇḍūviṣaśvāsakṛmigulmodaravraṇān
mūrvā devī madhurasā devaśreṇī madhusravā
snigdhaparṇī pṛthakparṇī moraṭā pīluparṇikā
mūrvā sarā guruḥ svādustiktā pittāsramehanut
tridoṣatṛṣṇāhṛdrogakaṇḍūkuṣṭhajvarāpahā
mañjiṣṭhā vijayā raktā raktāṅgī kālameṣikā
raktayaṣṭī tāmravallī samaṅgā vastrabhūṣaṇā
mañjulā vikasā bhaṇḍī chadmikā jvaranāśinī
mañjiṣṭhā madhurā tiktā kaṣāyā svaravarṇakṛt
gururuṣṇā viṣaśleṣmaśophayonyakṣiśūlajit
raktātīsārakuṣṭhāsravisarpavraṇamehanut
tacchākaṃ dīpanaṃ svādu snigdham pittānilāpaham
haridrā rajanī gaurī rañjinī varavarṇinī
piṇḍī pītā varṇavatī niśā haṭṭavilāsinī
haridrā kaṭukā tiktā rūkṣoṣṇā śleṣmapittanut
varṇyā tvagdoṣamehāsraśophapāṇḍuvraṇāpahā
dārvī dāruharidrānyā pītadāruḥ pacampacā
kaṭaṅkaṭerī pītadruḥ svarṇavarṇā kaṭaṃkaṭī
dārvī tadvadviśeṣāttu netrakarṇāsyarogajit
prapunnāṭastveḍagajaścakramardaḥ prapunnaṭaḥ
dadrughno mardako meṣakusumaḥ kuṣṭhakṛntanaḥ
prapunnāṭo laghuḥ svādū rūkṣaḥ pittānilāpahaḥ
hṛdyo himaḥ kaphaśvāsakuṣṭhadadrukṛmīn jayet
hantyuṣṇaṃ tatphalaṃ kuṣṭhadadrukaṇḍūviṣānilān
vātaraktāpahaṃ tasya śākaṃ kaphaharaṃ laghu
bākucī candrikā somavallī pūtiphalā varā
somarājī kṛṣṇaphalāvalgujā kālameṣikā
vākucī madhurā tiktā kaṭupākā rasāyanī
viṣṭambhinī himā rucyā sarā hṛdyāsrapittanut
rūkṣā hanti kaphaśvāsakuṣṭhamehajvarakṛmīn
tatphalam pittakṛt śvetakuṣṭhavātakaphāpaham
bhṛṅgarājo bhekarājo mārkavaḥ keśarañjanaḥ
aṅgārako bhṛṅgarajo bhṛṅgāhvaḥ sūryavallabhaḥ
bhṛṅgarājaḥ kaṭustikto rūkṣoṣṇaḥ kaphavātajit
dantyo rasāyano rucyaḥ kuṣṭhanetraśiro'rtinut
parpaṭaḥ kavaco reṇuḥ pittahā yavakaṇṭakaḥ
varastiktaḥ parpaṭakaḥ pṛthvikaścarmakaṇṭakaḥ
parpaṭo hanti pittāsrabhramatṛṣṇākaphajvarān
saṃgrāhī śītalastikto dāhanudvātalo laghuḥ
śaṇapuṣpī mālyapuṣpī dhāvanī śaṇaghaṇṭikā
bṛhatpuṣpī svalpaghaṇṭā ghaṇṭāśabdorupuṣpikā
śaṇapuṣpī kaṭuḥ pittaśleṣmajicchardikāriṇī
trāyamāṇā suratrāṇā trāyantī girisānujā
balabhadrā kṛtatrāṇā vārṣikaṃ trāyamāṇakaḥ
trāyamāṇā sarā pittajvaraśleṣmāsraśūlajit
mahājālinikā carmaraṅgā syāt pītakīlikā
āvartakī bindukinī vibhāṇḍī raktapuṣpikā
mahājālinikā tiktā recanī kaphapittajit
hanti dāhodarānāhaśophakuṣṭhakṛmijvarān
ativiṣā śuklakandā viṣā prativiṣā parā
śyāmakandāsitā śṛṅgī bhaṅguropaviṣāṇikā
viṣoṣṇā pācanī tiktā śleṣmavātātisārajit
kākamācī dhvāṅkṣamācī kāmācī jaghanephalā
rasāyanī varā sarvatiktā syātkākinī kaṭuḥ
kākamācī tridoṣaghnī snigdhoṣṇā svaraśukradā
hṛdyā rasāyanī śophakuṣṭhārśojvaramehajit
kākajaṅghā nadīkāntā kākatiktā salomaśā
pārāvatapadī kākā madadhyā karmaṇī tathā
kākajaṅghā himā hanti raktapittakaphajvarān
lodhrastirīṭaḥ kānīnastilvakaḥ saṃtatodbhavaḥ
anyo ghanatvak śabaraḥ śvetalodhro 'kṣibheṣajam
lodhro virecakaḥ śītaścakṣuṣyaḥ kaphapittanut
kaṣāyo raktaśophāsrajvarātīsāranāśanaḥ
tatpuṣpaṃ madhuraṃ grāhi satiktaṃ śleṣmapittajit
vṛddhadārur mahāśyāmo jāṅgalo vṛddhadārukaḥ
antaḥkoṭarapuṣpī syādāvegī chagalāntrikā
vṛddhadāruḥ kaṣāyoṣṇaḥ sarastikto rasāyanam
vṛṣyo vātāmavātāsraśophamehakaphān jayet
devadālī vṛttakośā devatāḍo garāgarī
jīmūtas tāḍakā veṇī jālinyākhuviṣāpahā
devadālī rase tiktā kaphārśaḥśophapāṇḍutāḥ
nāśayed vāmanī tīkṣṇā kṣayahikkākṛmijvarān
haṃsapādī haṃsapadī raktapādī nṛpādikā
prahlādanī kīṭamārī kīṭamātā madhusravā
haṃsapādī guruḥ śītā hanti raktaviṣavraṇān
visarpadāhātīsāralūtābhūtāṃśca ropaṇī
nākulī suvahā sarpagandhinī gandhanākulī
nakuleṣṭā matā sarpanetrā cīritapattrikā
nākulī tuvarā tiktā kaṭukoṣṇā vināśayet
viṣaṃ lūtāvṛścikākhusarpāṇāṃ ca kṛmīnvraṇān
vaṭapattrī dīpanī syānmohanī recanī matā
vaṭapattrī yonigadānkaṣāyoṣṇā vināśayet
tatphalaṃ stambhanaṃ śītaṃ vātalaṃ kaphapittajit
lajjālur medinī spṛkkā khādirī gandhakāriṇī
namakārī śamīpattrā samaṅgā raktapādikā
lajjāluḥ śītalā tiktā kaṣāyā śleṣmapittajit
raktapittamatīsāraṃ yonirogaṃ vināśayet
somavallī yajñanetā somakṣīrī dvijapriyā
somavallī tridoṣaghnī kaṭustiktā rasāyanī
musalī khalinī tālapatrī kāñcanapuṣpikā
mahāvṛṣyā vṛṣyakandā kharjūrī tālamūlikā
musalī madhurā vṛṣyā vīryoṣṇā bṛṃhaṇī guruḥ
tiktā rasāyanī hanti gudajānanilaṃ tathā
kapikacchuḥ svayaṅguptā kaṇḍūrā durabhigrahā
caṇḍātmaguptā lāṅgūlī markaṭī syāttu harṣiṇī
kapikacchuḥ paraṃ vṛṣyā madhurā bṛṃhaṇī guruḥ
tadbījaṃ vātaśamanaṃ vājīkaraṇamuttamam
putrajīvo garbhakaro yaṣṭipuṣpo 'rthasādhanaḥ
putrajīvo gurur vṛṣyo garbhadaḥ śleṣmavātakṛt
vandhyākarkoṭikā devī kumārī viṣanāśinī
manojñā nāgadamanī vandhyā yogeśvarī smṛtā
vandhyākarkoṭikā laghvī kaphanud vraṇaśodhinī
sarpadarpaharā tīkṣṇā visarpaviṣavāriṇī
viṣṇukrāntā nīlapuṣpī jayā vaśyāparājitā
viṣṇukrāntā kaṭurmedhyā kṛmivraṇakaphān jayet
śaṅkhapuṣpī śaṅkhanāmnī kirīṭī kambumālinī
kambupuṣpī smṛtihitā medhyā vanavilāsinī
śaṅkhapuṣpī sarā medhyā matā ceto'vikāriṇī
rasāyanī kaṣāyoṣṇāsmṛtimehavināśinī
dugdhikā madhuparṇī syātkṣīriṇī svādupuṣpikā
kṣudraparṇī payasyā ca pramehaghnī madhucchadā
nāgārjunī nāgasahā kumāratilakā parā
dugdhikoṣṇā gurū rūkṣā vātalā garbhakāriṇī
svādurviṣṭambhinī vṛṣyā kaphakuṣṭhakṛmīñjayet
arkapuṣpī krūrakarmā jalakāmā bhiriṇḍikā
arkapuṣpī kṛmiśleṣmamehacittavikārahṛt
bhallātako 'nalo bhallī vīravṛkṣo 'gnivaktrakaḥ
aruṣkarastathāruṣkas tapano 'gnimukhī dhanuḥ
bhallātakaḥ kaṣāyoṣṇaḥ śukralo madhuro laghuḥ
vātaśleṣmodarānāhakuṣṭhārśograhaṇīgadān
hanti gulmajvaraśvitravahnimāndyakṛmivraṇān
cirapoṭā dīrghapatrā kuntalas tiktakā matā
cirapoṭā himā rūkṣā bhedanī śvāsakāsajit
droṇapuṣpī śvasanakā pālindī kumbhayonikā
chattrātichattrikā droṇā kauṇḍinyo vṛkṣasārakaḥ
droṇapuṣpī gurū rūkṣā svādūṣṇā vātapittanut
bhedanī kāmalāśophakaphakṛmiharā laghuḥ
brāhmī sarasvatī somā satyāhvā brahmacāriṇī
maṇḍūkaparṇī māṇḍūkī tvāṣṭrī divyā mahauṣadhī
kapotavaṅkā munikā lāvaṇyā somavallarī
brāhmī sarā himā svādurlaghur medhyā rasāyanī
svaryā smṛtipradā kuṣṭhapāṇḍumehāsrakāsajit
viṣaśophajvaraharā tadvanmaṇḍūkaparṇinī
suvarcalārkakāntā syātsūryabhaktā sukhodbhavā
sūryāvartā raviprītā tvanyā brahmasuvarcalā
suvarcalā guruḥ śītā mūtralā kaphavātajit
anyoṣṇā kuṣṭhamehāśmakṛcchrajvaraharā laghuḥ
matsyākṣī bāhlikā matsyagandhir matsyādanī tathā
matsyākṣī grāhiṇī tiktā kuṣṭhapittakaphāsranut
jalapippalyambuvallī pattūraḥ kañcaṭaṃ tathā
jalapippalikā hṛdyā cakṣuṣyā śukralā laghuḥ
saṅgrāhiṇī himā rūkṣā raktadāhavraṇāpahā
gojihvā gojikā gobhī dīrghikā kharaparṇinī
gojihvā vātalā śītā grāhiṇī kaphapittanut
hṛdyā pramehakāsāsravraṇajvaraharā laghuḥ
nāgāhvā damanī nāgagandhā bhujagaparṇinī
syānnāgadamanī vraṇyā lūtāsarpaviṣāpahā
guñjā śikhaṇḍikā tāmrā raktikā kākaṇantikā
śvetānyā cakrikā cūḍā durmukhī kākapīlukā
guñjā keśyā balakarī tvacyā pittakaphāpahā
netrāmayaharā hanti kaṇḍūgrahavraṇān
kṛmīndraluptakuṣṭhāni tadvacchvetātiśasyate
vellantaro dīrghapatro vīradrur bahupattrakaḥ
vellantaro 'nudgrāhī kaphakṛcchrānilārtijit
vandākaḥ syādvṛkṣaruhā śekharī kāmavṛkṣakaḥ
vṛkṣādanī kāmataruḥ kāminī pādarohiṇī
vandākaḥ kaphavātāsravakṣovraṇaviṣāpahaḥ
piṇḍāraḥ karahāṭaḥ syāt tīkṣṇakīlaḥ kuraṅgakaḥ
piṇḍāro madhuraḥ śītaḥ śothapittakaphāpahaḥ
chikkikā kṣavakaḥ krūro nāsāsaṃvedanaḥ kaṭuḥ
chikkikā pittalā kuṣṭhakṛmivātakaphāpahā
rohito dāḍimīpuṣpo rohītaḥ kūṭaśālmaliḥ
plīhā rohiṇī rohī raktaghnaḥ pārijātakaḥ
rohītakaḥ sagulmayakṛtplīhodarāpahaḥ
mocakaḥ syānmocarasaḥ śālmalīveṣṭakaḥ smṛtaḥ
mocaniryāsakaḥ piccho mocasrāvī ca veṣṭakaḥ
mocakaḥ śītalo grāhī gururvṛṣyo'tisārajit
pravāhikāmavātāsrakaphadāhanibarhaṇaḥ
ajagandhā bastagandhā kavarī pūtibarbarī
ajagandhā laghū rucyā hṛdyāsrakaphavātanut
saireyakaḥ sahacaraḥ saireyaḥ kiṅkirātakaḥ
dāsīsahacaro jhiṇṭī sairyako mṛdukaṇṭakaḥ
raktapuṣpaḥ kuravakaḥ pīto jñeyaḥ kuraṇṭakaḥ
nīlaścārtagalaḥ prokto bāṇaodanapākyapi
saireyaḥ kuṣṭhavātāsrakaphakaṇḍūviṣāpahaḥ
tiktoṣṇo madhuraḥ keśyaḥ susnigdhaḥ keśarañjanaḥ
śvetaspandā śvetapuṣpā kaṭabhī girikarṇikā
sitāparājitā śvetā viṣaghnī mehanāśinī
nīlaspandā vyaktagandhā nīlapuṣpā gavādinī
śvetaspandādvayaṃ śītaṃ grahaghnaṃ dṛṣṭikaṇḍuhṛt
kuṣṭhaśūlatridoṣāmaśophavraṇaviṣāpaham
ikṣuraḥ kṣurako 'vyaṇḍaḥ kokilākṣaḥ kṣuraḥ smṛtaḥ
tailakaṇṭas tikṣur ikṣuvālikā cekṣugandhikā
kṣurakaḥ vṛṣyo gururvātakaphāsrajit
kārpāsaḥ paṭalastūlaśchādano bādaraḥ picuḥ
kārpāsako laghuḥ koṣṇo madhuro vātanāśanaḥ
tadbījaṃ vṛṣyaṃ snigdhaṃ kaphakaraṃ guru
ārāmaśītalā devagandhā kukkuramardanaḥ
ārāmaśītalā śītā kaṭuḥ pittakaphāsrajit
kukkuradrustāmracūḍaḥ sūkṣmapattro mṛducchadaḥ
kukkuraḥ kaṭustikto jvararaktakaphāpahaḥ
vāmī śaṅkhadharā dhārī brāhmī ca hilamocikā
śothaharā kuṣṭhapittaśleṣmaharā sarā
balāmoṭā japā sūkṣmapattrā jñeyāparājitā
balā viṣaśleṣmakṛminudvijayapradā
śarapuṅkhā kālaśākaṃ plīhāriḥ kālikā matā
puṅkhā yakṛtplīhaduṣṭavraṇaviṣāpahā
tiktā kaṣāyā kāsaśvāsajvaraharā laghuḥ
mayūrāhvā śikhā jñeyā sāhasrī madhukachadā
mayūraśikhā laghvī pittaśleṣmātisārajit
lakṣmaṇā putradā raktabindupattrā ca nāginī
gokṣīrasadṛśaṃ puṣpaṃ romavallisamanvitam
raktabinduyutaṃ patraṃ lakṣmaṇākāra ucyate
lakṣmaṇā garbhadā śītā sarā vṛṣyā doṣanut
māṃsarohiṇyatiruhā vṛntā carmakaṣā kasā
syānmāṃsarohiṇī vṛṣyā sarā doṣatrayāpahā
asthisaṃhārako vajravallarī kroṣṭughaṇṭikā
vajrāṅgī granthimānvajrī proktā syādasthiśṛṅkhalā
asthisaṃhārakaḥ śīto vṛṣyo vātaharo 'sthiyuk
arkaḥ sūryāhvayaḥ kṣīrī sadāpuṣpo vikīraṇaḥ
mandāro vasuko'larko rājārko dīrghapuṣpakaḥ
arkadvayaṃ saraṃ vātakuṣṭhakaṇḍūgrahavraṇān
nihanti plīhagulmārśoyakṛcchūlodarakṛmīn
karavīro 'śvahā śvetapuṣpaḥ syācchvetakumbhakaḥ
yāvānī yāvanī tīvrā turuṣkā madakāriṇī
yavānī pācanī rūkṣā grāhiṇī mādinī guruḥ
tilabhedaḥ khasatilaḥ śubhrapuṣpo lasatphalaḥ
vṛṣyo balyaḥ khasatilaḥ śleṣmalo vātajit guruḥ
valkalastatphalodbhūto rūkṣo grāhī viśoṣaṇaḥ
aphūkaṃ tadrasodbhūtamahiphenamaphenakam
aphūkaṃ śoṣaṇaṃ grāhi śleṣmaghnaṃ vātapittalam
chilihiṇṭo mahāmūlaḥ pātālagaruḍāhvayaḥ
chilihiṇṭaḥ paraṃ vṛṣyaḥ śleṣmalaḥ pavanāpahaḥ
yo rājñāṃ mukhatilakaḥ kaṭāramalastena śrīmadananṛpeṇa nirmite'tra
granthe'bhūnmadanavinodanāmni pūrṇo vargo'yaṃ lalitapadāṅkito 'bhayādiḥ
tatra virājitamadhyasadabjaṃ śrīruciram paramakṣaram ekam
śrīmadanakṣitipāla sadā te viṣṇupadaṃ vipadaṃ vinihantu
śuṇṭhī viśvauṣadhaṃ viśvaṃ kaṭu bhadraṃ kaṭūtkaṭam
mahauṣadhaṃ śṛṅgaveraṃ nāgaraṃ viśvabheṣajam
śuṇṭhī rucyāmavātaghnī pācanī kaṭukā laghuḥ
snigdhoṣṇā madhurā pāke kaphavātavibandhanut
vṛṣyā svaryā vamiśvāsakāsaśūlahṛdāmayān
hanti ślīpadaśophārśaānāhodaramārutān
ārdrakaṃ śṛṅgaveraṃ tat kandauṣadhamudāhṛtam
ārdrakaṃ nāgaraguṇaṃ bhedanaṃ dīpanaṃ guru
maricaṃ vallijaṃ tīkṣṇaṃ malinaṃ śyāmamūṣaṇam
maricaṃ kaṭukaṃ tīkṣṇaṃ dīpanaṃ kaphavātanut
uṣṇam pittakaraṃ rūkṣaṃ śvāsakāsakṛmīñjayet
tadārdraṃ madhuram pāke nātyuṣṇaṃ kaṭukaṃ guru
kiṃcittīkṣṇaguṇaṃ śleṣmapraseki syādapittalam
pippalī capalā kṛṣṇā māgadhī magadhā kaṇā
viśvopakulyā vaidehī śauṇḍī syāt tīkṣṇataṇḍulā
pippalī dīpanī vṛṣyā svādupākā rasāyanī
atyuṣṇā kaṭukā snigdhā kaphavātaharā laghuḥ
pittalā recanī hanti śvāsakāsodarajvarān
kuṣṭhapramehagulmārśaḥplīhaśūlāmamārutān
ārdrā kaphapradā snigdhā śītalā madhurā guruḥ
viśvopakulyāmaricaistryūṣaṇaṃ kaṭukaṃ kaṭu
vyoṣaṃ kaṭutrayaṃ tatsyāt sagranthi caturūṣaṇam
tryūṣaṇaṃ dīpanaṃ hanti śvāsakāsatvagāmayān
gulmamehakaphasthaulyamedaḥślīpadapīnasān
kaṇāmūlaṃ kaṭugranthi pippalīmūlamūṣaṇam
ṣaḍgranthi granthikaṃ mūlaṃ magadhaṃ caṭikāśiraḥ
dīpanam pippalīmūlaṃ kaṭūṣṇaṃ pācanaṃ laghu
rūkṣaṃ pittakaram bhedi kaphavātodarāpaham
cavyaṃ cavanamuddiṣṭaṃ cavikā kolavallikā
pippalīmūlavattatsyādviśeṣād gudajāpaham
tatphalaṃ śreyasī hastimagadhī gajapippalī
gajakṛṣṇā kaṭur vātaśleṣmanud vahnivardhinī
uṣṇā nihantyatīsāraśvāsakaṇṭhāmayakṛmīn
citrako hutabhugvyālo dāruṇo dahano 'ruṇaḥ
dvīpī pālī haviḥ pāṭhī vahnināmā viśeṣataḥ
citrakaḥ kaṭukaḥ pāke vahnivatpācano laghuḥ
rūkṣoṣṇo grahaṇīkuṣṭhaśophārśaḥkṛmikāsajit
śleṣmānilaharo grāhī tacchākaṃ śleṣmapittajit
pippalīmagadhāmūlacavyacitrakanāgaraiḥ
pañcakolaṃ kaphānāhagulmaśūlārucīr jayet
maricena yutaṃ tattu ṣaḍūṣaṇamudīritam
śatapuṣpā śiphā śeṣā śatāhvā kāravī miśiḥ
avākpuṣpītvaticchatrā śvetikā māgadhī parā
śatapuṣpā laghustīkṣṇā pittakṛddīpanī kaṭuḥ
uṣṇā jvarānilaśleṣmavraṇaśūlākṣiroganut
śvetikā tadguṇā proktā viśeṣād yoniśūlajit
miśreyā miśiśālinyau śālī śītaśivā matā
miśreyā dīpanī hṛdyā baddhaviṭkṛmikuṣṭhanut
rūkṣoṣṇā tatphalaṃ kāsavamiśleṣmānilāñjayet
methikā vastikā śelur ahilyā vanamethikā
ahilyālpaguṇā tasmād vājināṃ sā tu pūjitā
ajamodātyugragranthā modā hastimayūrakaḥ
kharāhvā kāravī vallī bastamodā ca markaṭaḥ
ajamodā kaṭustīkṣṇā dīpanī kaphavātanut
uṣṇā vidāhinī hṛdyā vṛṣyā baddhamalā laghuḥ
netrāmayakrimichardisidhmabastirujo jayet
jīrakaṃ dīrghakaṃ śuklam ajājī kaṇajīrakam
jīrakaṃ jaraṇaṃ kṛṣṇaṃ varṣākālasugandhikam
kalikā bāṣpikā kuñciḥ kāravī copakuñcikā
pṛthvīkā suṣavī pṛthvī sthūlājājyupakālikā
jīrakatritayaṃ rūkṣaṃ kaṭūṣṇaṃ dīpanaṃ laghu
saṃgrāhi pittalaṃ medhyaṃ garbhāśayaviśuddhikṛt
cakṣuṣyaṃ pavanādhmānagulmacchardibalāsajit
yavānī dīpyako dīpyo dīpanīyā yavānikā
yavasāhogragandhā syādyavāhvā bhūkadambakaḥ
yavānī pācanī rucyā tīkṣṇoṣṇā kaṭukā laghuḥ
vātaśleṣmodarānāhaśūlakrimīñjayet
yavānīyā yavānī syāccauhāro jantunāśanaḥ
cauhārastadguṇaḥ prokto viśeṣāt kṛmināśanaḥ
ajagandhā pūtikīṭā barbarī pūtibarbaraḥ
kāravī kharapuṣpā ca tuṅgī pūtimayūrakaḥ
ajagandhā kaṭustīkṣṇā rūkṣā hṛdyāgnivardhinī
dṛṣṭimāndyapradā laghvī śukravātakaphāpahā
vacogragandhā golomī ṣaḍgranthā jaṭilā matā
jaṭilā śataparvānyā lomaśā hemavatyapi
vacoṣṇā kaṭukā tiktā vāmanī svaravahnikṛt
apasmārakaphonmādabhūtaśūlānilāñjayet
hapuṣā vapuṣā viśvā vigandhā viśvagandhikā
hapuṣā dīpanī tiktā kaṭūṣṇā tuvarā guruḥ
pittodarasamīrārśograhaṇīśophagulmajit
viḍaṅgaṃ jantuhananaṃ kṛmighnaṃ kṣudrataṇḍulā
bhūtaghnī taṇḍulā ghoṣā karālā mṛgagāminī
viḍaṅgaṃ kaṭu tiktoṣṇaṃ rūkṣaṃ vahnikaraṃ laghu
gulmādhmānodaraśleṣmakṛmivātavibandhanut
dhānyākaṃ dhānyakaṃ dhānyaṃ dhāneyaṃ ca vitunnakam
kustumburu tadārdraṃ tu dhānīdhāneyakālukāḥ
dhānyakaṃ tuvaraṃ snigdhamavṛṣyaṃ mūtralaṃ laghu
hṛdyaṃ rūkṣaṃ baddhaviṭkaṃ svādu pāke tridoṣanut
pācanaṃ śvāsakāsāsratṛṣṇāmārśaḥkṛmīñjayet
āhnīkā tadguṇā svādurviśeṣātpittanāśinī
hiṅgupattrī pṛthustanvī pṛthvīkā cārupattrikā
bāṣpikā kāravī tanvī bilvikā dīrghikā tathā
hiṅgupattrī parā veṇupattrī hiṅguśivāṭikā
jantukā rāmaṭhī nāḍī piṇḍā hiṅguphalā matā
hiṅgupattrīdvayaṃ hṛdyaṃ tīkṣṇoṣṇaṃ pācanaṃ kaṭu
hṛdvastirugvibandhārśaḥśleṣmagulmānilāpaham
hiṅgur bāhlīkam atyugraṃ rāmaṭham bhūtanāśanam
agūḍhagandhaṃ jaraṇaṃ jantukaṃ śūlanāśanam
hiṅgūṣṇam pācanaṃ rucyaṃ tīkṣṇoṣṇaṃ kaphavātajit
śūlagulmodarānāhakṛmijit pittavarddhanam
vaṃśajā vaiṇavī kṣīrī tvakkṣīrī vaṃśarocanā
tugākṣīrī tugā vāṃśī vaṃśakṣīrī śubhā sitā
bṛṃhaṇī vaṃśajā vṛṣyā śītalā madhurā jayet
tṛṣṇājvarakṣayaśvāsakāsapittāsrakāmalāḥ
saindhavaṃ sindhujaṃ śuddhaṃ māṇimantham paṭūttamam
saindhavaṃ madhuraṃ hṛdyaṃ dīpanaṃ śītalaṃ laghu
cakṣuṣyam pācanaṃ snigdhaṃ vṛṣyaṃ doṣatrayāpaham
sauvarcalaṃ sugandhākṣaṃ rucakam pūtigandhakam
sauvarcalaṃ vahnikaraṃ kaṭūṣṇaṃ viśadaṃ laghu
udgāraśuddhidaṃ sūkṣmaṃ vibandhānāhaśūlajit
viḍaṃ kṛtrimakam pākyaṃ dhūrtaṃ drāviḍam āsuram
viḍaṃ laghūṣṇaṃ viṣṭambhaśūlahṛdgauravārucīḥ
hantyānāhakaphau sūkṣmam adhovātānulomanam
sāmudraṃ vārisaṃbhūtam akṣīvaṃ vaśiraṃ tathā
sāmudraṃ dīpanaṃ svādu nātyuṣṇam bhedanaṃ kaṭu
śleṣmalaṃ vātanuttiktam arūkṣaṃ nātipittalam
audbhidaṃ bhūmijam bhaumam pārthivam pṛthivībhavam
audbhidaṃ raktalaṃ sūkṣmaṃ laghu vātānulomanam
gaḍākhyaṃ romalavaṇaṃ romaṃ śākambharībhavam
gaḍākhyaṃ laghu vātaghnam atyuṣṇam bhedi mūtralam
kṣāram pāṃsubhavaṃ tauṣamauṣaram pāṃsavaṃ vasu
kṣāraṃ guru kaṭu snigdhaṃ śleṣmalaṃ vātanāśanam
kācaṃ trikūṭam pākyāhvaṃ lavaṇaṃ kācasambhavam
kācaṃ dīpanam atyuṣṇaṃ raktapittavivarddhanam
yavakṣāraḥ śūkapākyo yāvaśūko yavāgrajaḥ
svarjikā svarjikāpākyaḥ sukhavarcaḥ suvarci
yavakṣāro 'gnikṛd vātaśleṣmaśvāsagalāmayān
āmārśograhaṇīgulmayakṛtplīharujo jayet
svarjikālpaguṇā tasmād viśeṣād gulmaśūlajit
ṭaṅkaṇo mālatījāto drāvī lohaviśuddhikṛt
ṭaṅkaṇo'gnikaro rūkṣaḥ kaphaghno vātapittakṛt
sudhāmṛtāhvayaḥ saudhabhūṣaṇaṃ kaṭhaśarkarā
sudhākṣāro 'gnisaṅkāśaḥ pākī kledī vidāraṇaḥ
palāśatilanālaśvadaṃṣṭrajaḥ kadalībhavaḥ
apāmārgārkasehuṇḍamuṣkakādisamudbhavāḥ
kṣārā vahnisamāḥ sarve pācanā bhedidāraṇāḥ
laghavaśchedinastīkṣṇāḥ śukraujodṛṣṭināśanāḥ
raktapittakarā ghnanti vibandhānāhapīnasān
yakṛtplīhabalāsāmagulmārśograhaṇīkṛmīn
yo rājñām pūrṇaḥ śuṇṭhyādiḥ khalu bhiṣajāṃ hitāya vargaḥ
iti śrīmadanapālaviracite nighaṇṭau śuṇṭhyādivargo dvitīyaḥ
yadvāñchayā viśvakṛto'pi devā brahmādayo yānti muhurbhavanti
acintyakṛtyaṃ puruṣaṃ purāṇaṃ gopatvam āptaṃ tamupāśrayāmi
suvarṇaṃ kāñcanaṃ hema hāṭakaṃ taptakāñcanam
cāmīkaraṃ śātakumbhaṃ tapanīyaṃ ca rukmakam
jāmbūnadaṃ hiraṇyaṃ ca svaralaṃ jātarūpakam
suvarṇaṃ śītalaṃ vṛṣyaṃ balyaṃ guru rasāyanam
kāntipradaṃ viṣonmādatridoṣajvaraśoṣajit
kaṣāyaṃ tiktamadhuraṃ suvarṇaṃ guru lekhanam
rūpyakaṃ rajataṃ rūpyaṃ tāraṃ śvetaṃ vasūttamam
rūpyaṃ śītaṃ saraṃ vātapittahāri rasāyanam
lekhanaṃ ca kaṣāyāmlaṃ vipāke cāparaṃ saram
vayasaḥ sthāpanaṃ snigdhaṃ dhātūnāṃ hitamucyate
tāmraṃ mlecchamukhaṃ śulvaṃ naipālaṃ ravināmakam
udumbaraṃ sūryapriyaṃ raktajaṃ raktadhātukam
tāmraṃ saraṃ laghu svādu śītaṃ pittakaphāpaham
ropaṇaṃ pāṇḍukuṣṭhārśaḥśvayathuśvāsakāsajit
kāṃsyaṃ lohaṃ nijaṃ ghoṣaṃ pañcalohaṃ prakāśakam
kāṃsyaṃ gurūṣṇaṃ cakṣuṣyaṃ kaphapittaharaṃ saram
pītalohaṃ siṃhalakaṃ kapilaṃ saukumārakam
vartalohaṃ trilohaṃ ca rājarītirmaheśvarī
pītalohaṃ himaṃ rūkṣaṃ kaṭūṣṇaṃ kaphapittanut
raṅkakaṃ tīrakaṃ vaṅgaṃ trapu syātkaraṭī ghanam
raṅgaṃ laghu saraṃ rūkṣamuṣṇaṃ mehakaphakrimīn
nihanti pāṃḍuṃ saśvāsaṃ dṛśyamīṣattu pittalam
jasadaṃ raṅkasadṛśaṃ ditihetuśca tanmatam
jasadaṃ tuvaraṃ tiktaṃ śītalaṃ kaphapittahṛt
cakṣuṣyaṃ paramaṃ mehān pāṇḍuṃ śvāsaṃ ca nāśayet
sīsaṃ dhātumalaṃ nāgamuragaṃ paripiṣṭakam
javaneṣṭaṃ ca bhujagaṃ visṛṣṭaṃ kṛṣṇakaṃ viduḥ
sīsaṃ raṅgaguṇaṃ jñeyaṃ viśeṣānmehanāśanam
lohaṃ śastram ayaḥ kuṣṭhaṃ vyaṅgaṃ pārāvataṃ ghanam
kṛṣṇāyastanmalaṃ kiṭṭaṃ maṇḍūro lohajaṃ rajaḥ
lohaṃ saraṃ guru svādu kaṣāyaṃ kaphapittanut
śītaṃ netrahitaṃ rūkṣaṃ balyaṃ vātalam uttamam
śophakuṣṭhapramehārśogarapāṇḍukrimīñjayet
tatkiṭṭaṃ tadguṇaṃ jñeyaṃ viśeṣātpāṇḍunāśanam
pāradaścapalo hemanidhiḥ sūto rasottamaḥ
trinetro roṣaṇaḥ svāmī harabījaṃ rasaḥ prabhuḥ
rasendraśceti vikhyāto rasaloho mahārasaḥ
pāradaḥ kṛmikuṣṭhaghnaścakṣuṣyoṣṇo rasāyanaḥ
abhrakaṃ svacchamākāśaṃ paṭalaṃ varapītakam
abhraṃ guru himaṃ balyaṃ kuṣṭhamehatridoṣanut
gaganaṃ kṛmikuṣṭhamehahṛd viśadaṃ śukrakaraṃ ca dīpanam
kathitaṃ munibhiśca pūrvajair balyakṛcchukrakaraṃ ca sevitam
gandhakaḥ saugandhako lekhī gandhāśmā gandhapītakaḥ
lelītako balivasā vegandho gandhako baliḥ
gandhakaḥ kaṭukaḥ pāke vīryoṣṇaḥ pittalaḥ saraḥ
hanti kuṣṭhakṣayaplīhakaphavātarasāmayān
mākṣikaṃ dhātumākṣīkaṃ tāpyaṃ tāpījamucyate
mākṣikaṃ tuvaraṃ vṛṣyaṃ svaryaṃ laghu rasāyanam
cakṣuṣyaṃ kuṣṭhaśophārśomehabastyartipāṇḍutāḥ
vyavāyi kaṭukaṃ hanti kuṣṭhodaraviṣakṣayān
manaḥśilā śilā golā naipālī kunaṭī kulā
divyauṣadhirnāgamātā manoguptā mano'mbikā
manaḥśilā kṛcchraharā saroṣṇā lekhanī kaṭuḥ
tiktā snigdhā viṣaśvāsakāsabhūtakaphāsrajit
haritālamalaṃ tālaṃ godantaṃ naṭabhūṣaṇam
haritālaṃ kaṭu snigdhaṃ kaṣāyoṣṇaṃ viṣaṃ jayet
kaṇḍūkuṣṭhāsyarogāṃśca kaphapittakacagrahān
gairikaṃ raktapāṣāṇaṃ girimṛcca gavedhukam
svarṇavarṇaṃ paraṃ svarṇamaṇḍalaṃ svarṇagairikam
gairikaṃ dāhapittāsrakaphahikkāviṣāpaham
cakṣuṣyamanyattadvacca viśeṣādvāntināśanam
tutthaṃ karpūrikātuttham amṛtāsaṅgam ucyate
mayūragrīvakaṃ cānyacchikhikaṇṭhaṃ ca tutthakam
tutthakaṃ lekhanaṃ bhedi kaṇḍūkuṣṭhaviṣāpaham
kaphakrimiharaṃ tadvadanyaccakṣuṣyamuttamam
kāsīsaṃ dhātukāsīsaṃ khecaraṃ taptalomaśam
aparaṃ puṣpakāsīsaṃ tuvaraṃ vastrarāgadhṛk
kāsīsadvayamamloṣṇaṃ tiktaṃ keśyaṃ dṛśe hitam
hanti kaṇḍūtiviṣaśvitramūtrakṛcchrakaphānilān
hiṃgulaṃ daradaṃ mlecchaṃ saikataṃ cūrṇapāradam
hiṃgulaṃ pittakaphanuccakṣuṣyaṃ viṣakuṣṭhahṛt
sindūraṃ nāgajaṃ raktaṃ śrīmacchṛṅgārabhūṣaṇam
vasantamaṇḍanaṃ nāgaraktaṃ raktarajastathā
sindūramuṣṇaṃ vīsarpakuṣṭhakaṇḍūviṣāpaham
bhagnasandhānajananaṃ vraṇaśodhanaropaṇam
sauvīramañjanaṃ kṛṣṇaṃ kālanīlaṃ suvīrajam
srotoñjanaṃ tu srotojaṃ nadījaṃ yāmunaṃ varam
sauvīraṃ grāhi madhuraṃ cakṣuṣyaṃ kaphavātajit
sidhmākṣayāsranucchītaṃ sroto'ñjanam apīdṛśam
rasāñjanaṃ rasodbhūtaṃ tārkṣyaṃ śailaṃ ca tārkṣyajam
rasāgryaṃ kṛtrimaṃ tārkṣyaṃ dārvyaṃ dārvīrasodbhavam
rasāñjanaṃ kaṭu śleṣmamukhanetravikārajit
uṣṇaṃ rasāyanaṃ tiktaṃ chedanaṃ vraṇadoṣajit
puṣpāñjanaṃ puṣpaketuṃ rītijaṃ kusumāñjanam
puṣpāñjanaṃ kṣāramuṣṇaṃ kācāmapaṭalāpaham
śilājatūṣṇajaṃ śailaniryāso giriśāhvayam
śilāhvaṃ girijaṃ śailaṃ śaileyaṃ girijatvapi
śilājatūṣṇaṃ kaṭukaṃ yogavāhi rasāyanam
chardipramehavātārśaḥkuṣṭhāsyodarapāṇḍutāḥ
hanti śvāsakṣayonmādaraktaśophakaphakrimīn
bolaṃ gandharasaṃ vīraṃ nirlohaṃ barbaraṃ calam
sugandhi nālikā piṇḍaṃ rasagandhaṃ ca taddvidhā
bolaṃ raktaharaṃ śītaṃ medhyaṃ dīpanapācanam
jvarāpasmārakuṣṭhaghnaṃ garbhāśayaviśodhanam
sphaṭikākhyā mṛtā bāṣpī kakṣī saurāṣṭrasambhavā
āḍakī tuvarā tvanyā mṛttikā suramṛttikā
sphaṭikākhyā kaṣāyoṣṇā kaphapittaviṣavraṇān
nihanti śvitravīsarpāṃstuvarī tadguṇā matā
samudrapheno ḍiṇḍīraḥ pheno vārikapho dvijaḥ
samudraphenaścakṣuṣyo lekhanaḥ śamanaḥ saraḥ
pravālaṃ vidrumaṃ sindhur latāgraṃ raktavarṇakam
puṣṭidaṃ kāntidaṃ balyaṃ vardhanaṃ balaśukrayoḥ
mauktikaṃ tautilā muktāphalaṃ muktā ca śuktijam
mauktikaṃ madhuraṃ śītaṃ rogaghnaṃ viṣanāśanam
māṇikyaṃ padmarāgaṃ syādvasu ratnaṃ suratnakam
sūryakāntaḥ sūryamaṇiḥ sūryākṣo dahanopalaḥ
candrakāntaścandramaṇiḥ sphaṭikaḥ sphaṭikopalaḥ
gomedaṃ sundaraṃ pītaṃ ratnaṃ tṛṇacaraṃ tathā
hīrakaṃ bhiduraṃ vajraṃ sūcīvaktraṃ varāhakam
nīlaratnaṃ nīlamaṇirvaiḍūryaṃ bālavāyajam
gārutmataṃ marakataṃ dṛṣadgarbho harinmaṇiḥ
muktāsphoṭo'bdhimaṇḍūkī śuktir mauktikamandiram
pravālamuktimāṇikyasūryaśītakaropalāḥ
gomedavajravaiḍūryanīlagārutmatādayaḥ
cakṣuṣyā lekhanāḥ śītāḥ kaṣāyā madhurāḥ sarāḥ
māṅgalyā dhāraṇāddāhaduṣṭagrahaviṣāpahāḥ
śaṅkhaḥ kamburjaladharo vārijo dīrghaniḥsvanaḥ
śaṅkho hi kaṭukaḥ pāke kaṣāyo madhuro laghuḥ
cakṣuṣyo lekhanaḥ paktiśūlapittavināśanaḥ
śaṅkho netrahitaḥ śīto laghuḥ pittakaphāsrajit
śaṅkho laghuḥ śaṅkhanakaḥ śambuko vāriśuktayaḥ
kapardāḥ kṣullakā jñeyā varāṭāśca varāṭikā
laghuśaṅkhādayaḥ śītā netraruksphoṭanāśanāḥ
khaṭī makkollakhaṭinī śvetā nāḍītaraṅgakaḥ
tadbhedo gauḍapāṣāṇaḥ kṣīrapāka udāhṛtaḥ
khaṭī dāhāsranucchītā gauḍagrāvāpi tadguṇaḥ
paṅkaḥ kardamako jñeyo vālukā sikatā tathā
paṅko dāhāsrapittārttiśothaghnaḥ śītalaḥ saraḥ
vālukā lekhanī śītā vraṇoraḥkṣatanāśinī
cumbakaḥ kāntapāṣāṇo'yaskānto lohakarṣakaḥ
cumbako lekhanaḥ śīto medoviṣagarāpahaḥ
kācaḥ kṛtrimaratnaṃ syād piṅgāṇaḥ kācabhājanam
kāco vidāraṇo vraṇyaścakṣuṣyo lekhano laghuḥ
yo rājñāṃ mukhatilakaḥ kaṭāramallas tena śrīmadananṛpeṇa nirmite'tra
granthe'bhūnmadanavinodanāmni pūrṇaścitro 'yaṃ lalitapadaiḥ suvarṇavargaḥ
