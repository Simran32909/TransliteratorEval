jayati sa dainyagadākulam akhilam idaṃ paśyato jagad yasya
hṛdayasthaiva galitvā jātā rasarūpiṇī karuṇā
pītāmbaro'tha balijinnāgakṣayabahalarāgagaruḍacaraḥ
jayati sa haririva harajo vidalitabhavadainyaduḥkhabharaḥ
mūrchitvā harati rujaṃ bandhanamanubhūya muktido bhavati
amarīkaroti sumṛtaḥ ko 'nyaḥ karuṇākaraḥ sūtāt
suragurugodvijahiṃsāpāpakalāpodbhavaṃ kilāsādhyam
tadapi ca śamayati yasmāt ko 'nyas tasmāt pavitrataraḥ
tasya svayaṃ hi sphurati prādurbhāvaḥ sa śāṃkaraḥ ko 'pi
kathamanyathā hi śamayati vilasanmātrācca pāparujam
rasabandhaśca sa dhanyaḥ prārambhe yasya satatamiva karuṇā
siddhe rase kariṣye mahīmahaṃ nirjarāmaraṇam
ye cātyaktaśarīrā haragaurīsṛṣṭijāṃ tanuṃ prāptāḥ
vandyāste rasasiddhā mantragaṇāḥ kiṃkarā yeṣām
sukṛtaphalaṃ tāvadidaṃ sukule yajjanma dhīśca tatrāpi
sāpi ca sakalamahītalatulanaphalā bhūtalaṃ ca suvidheyam
bhūtalavidheyatāyāḥ phalamarthāste ca vividhabhogaphalāḥ
bhogāḥ santi śarīre tadanityamaho vṛthā sakalam
iti dhanaśarīrabhogān matvānityān sadaiva yatanīyam
muktau sā ca jñānāt taccābhyāsāt sa ca sthire dehe
tatsthairyaṃ na samarthaṃ rasāyanaṃ kimapi mūlalohādi
svayamasthirasvabhāvaṃ dāhyaṃ kledyaṃ ca śoṣyaṃ ca
kāṣṭhauṣadhyo nāge nāgaṃ vaṅge vaṅgamapi līyate śulve
śulvaṃ tāre tāraṃ kanake kanakaṃ ca līyate sūte
paramātmanīva niyataṃ layo yatra sarvasattvānām
eko'sau rasarājaḥ śarīramajarāmaraṃ kurute
amṛtatvaṃ hi bhajante haramūrtau yogino yathā līnāḥ
tadvatkavalitagagane rasarāje hemalohādyāḥ
sthiradeho'bhyāsavaśātprāpya jñānaṃ guṇāṣṭakopetam
prāpnoti brahmapadaṃ na punarbhavāvāsaduḥkhena
ekāṃśena jaganti ca viṣṭabhyāvasthitaṃ paraṃ jyotiḥ
pādaistribhistadamṛtaṃ sulabhaṃ na viraktimātreṇa
na hi dehena kathaṃcid vyādhijarāmaraṇaduḥkhavidhureṇa
kṣaṇabhaṅgureṇa sūkṣmaṃ tadbrahmopāsituṃ śakyam
nāmāpi yogasiddheḥ ko gṛhṇīyādvinā śarīreṇa
yadyogagamyamamalaṃ manaso'pi na gocaraṃ tattvam
yajñāddānāttapaso vedādhyayanāddamātsadācārāt
atyantaṃ śreyaḥ kila yogavaśādātmasaṃvittiḥ
galitānalpavikalpasarvārthavivarjitaś cidānandaḥ
sphurito'pyasphuritatanoḥ karoti kiṃ jantuvargasya
bhrūyugamadhyagataṃ yacchikhividyunnirmalaṃ jagadbhāsi
keṣāṃcit puṇyakṛtām unmīlati cinmayaṃ jyotiḥ
paramānandaikamayaṃ paramaṃ jyotiḥsvabhāvamavikalpam
vigalitasarvakleśaṃ jñeyaṃ śāntaṃ svayaṃsaṃvedyam
tasminnādhāya manaḥ sphuradakhilaṃ jagatpaśyan
utsannakarmabandho brahmatvamihaiva cāpnoti
astaṃ hi yānti viṣayāḥ prāṇāntaḥkaraṇasaṃyogāt
sphuraṇaṃ nendriyatamasāṃ nātaḥ sphurataśca duḥkhasukhe
rāgadveṣavimuktāḥ satyācārā narā mṛṣārahitāḥ
sarvatra nirviśeṣā bhavanti cidbrahmasaṃsparśāt
tiṣṭhantyaṇimādiyutā vilasaddehā mudā sadānandāḥ
ye brahmabhāvamamṛtaṃ samprāptāścaiva kṛtakṛtyāḥ
āyatanaṃ vidyānāṃ mūlaṃ dharmārthakāmamokṣāṇām
śreyaḥ paraṃ kimanyat śarīramajarāmaraṃ vihāyaikam
pramāṇato'pi pratyakṣādyo na jānāti sūtakam
adṛṣṭavigrahaṃ devaṃ kathaṃ jñāsyati cinmayam
yajjarayā jarjaritaṃ kāsaśvāsādiduḥkhavaśamāptam
yogyaṃ tanna samādhau pratihatabuddhīndriyaprasaram
bālaḥ ṣoḍaśavarṣo viṣayarasāsvādalampaṭaḥ parataḥ
jātaviveko vṛddho martyaḥ kathamāpnuyānmuktim
asminn eva śarīre yeṣāṃ paramātmano na saṃvedaḥ
dehatyāgādūrdhvaṃ teṣāṃ tadbrahma dūrataram
brahmādayo yajante yasmin divyāṃ tanuṃ samāśritya
jīvanmuktāścānye kalpāntasthāyino munayaḥ
tasmājjīvanmuktiṃ samīhamānena yoginā prathamam
divyā tanurvidheyā haragaurīsṛṣṭisaṃyogāt
tasyāpi sādhanavidhau sudhiyā pratikarmanirmalāḥ prathamam
aṣṭādaśasaṃskārā vijñātavyāḥ prayatnena
svedanamardanamūrchotthāpanapātananirodhaniyamāśca
dīpanagaganagrāsapramāṇamatha cāraṇavidhānaṃ ca
garbhadrutibāhyadrutijāraṇarasarāgasāraṇaṃ caiva
krāmaṇavedhau bhakṣaṇamaṣṭādaśadheti rasakarma
āsuripaṭukaṭukatrayacitrārdrakamūlakaiḥ kalāṃśaistu
sūtasya kāñjikena tridinaṃ mṛduvahninā svedaḥ
guḍadagdhorṇālavaṇair mandiradhūmeṣṭakāsurīsahitaiḥ
rasaṣoḍaśāṃśamānaiḥ sakāñjikairmardanaṃ tridinam
malaśikhiviṣābhidhānā rasasya naisargikās trayo doṣāḥ
mūrchāṃ malena kurute śikhinā dāhaṃ viṣeṇa mṛtyuṃ ca
gṛhakanyā harati malaṃ triphalāgniṃ citrakaśca viṣam
tasmād ebhir miśrair vārān saṃmūrchayetsapta
amunā vimardanena hi suviśuddho nāgavaṅgaparimuktaḥ
sūtaḥ pātanayantre samutthitaḥ kāñjikakvāthāt
kṛtvā tu śulbapiṣṭiṃ nipātyate nāgavaṅgaśaṅkātaḥ
tasmindoṣān muktvā nipatati śuddhas tathā sūtaḥ
aṣṭāṅgulavistāraṃ dairghyeṇa daśāṅgulaṃ tv adhobhāṇḍam
kaṇṭhādadhaḥ samucchritaṃ caturaṅgulaṃ kṛtajalādhāram
antaḥpraviṣṭatalabhāṇḍavadanaṃ jalamagnanijamukhaprāntā
upariṣṭāccipiṭaghaṭī deyodaraṣoḍaśāṅgulaviśālā
tasminn ūrdhvabhāṇḍe nipātitaḥ sakaladoṣanirmuktaḥ
sutarāṃ bhavati rasendro dravye ca rasāyane yogyaḥ
kṛtvā ca naṣṭapiṣṭiṃ triphalāśikhiśigrurājikāpaṭubhiḥ
saṃlepya cordhvabhāṇḍe dīptaikapalairadhaḥpātyaḥ
athavā dīpakayantre nipātitaḥ sakaladoṣanirmuktaḥ
tiryakpātanavidhinā nipātyaḥ sūtarājastu
ślakṣṇīkṛtamabhradalaṃ rasendrayuktaṃ tathāranālena
khalve dattvā mṛditaṃ yāvat tannaṣṭapiṣṭatām eti
kuryāt tiryakpātanapātitasūtaṃ krameṇa dṛḍhavahnau
saṃsvedya pātyate'sau na patati yāvaddṛḍhaścāgniḥ
mardanamūrchanapātaiḥ kadarthito bhajati mandavīryatvāt
sṛṣṭyambujair nirodhāllabdhāpyāyo na ṣaṇḍhaḥ syāt
iti labdhavīryaḥ samyak capalo'sau saṃniyamyate tadanu
phaṇinayanāmbujamārkavakarkoṭīciñcikāsvedāt
bhūkhagaṭaṅkaṇamaricair lavaṇāsurīśigrukāñjikais tridinam
svedena dīpito'sau grāsārthī jāyate sūtaḥ
iti dīpito viśuddhaḥ pracalitavidyullatāsahasrābhaḥ
bhavati yadā rasarājaś cāryo satvādi tadā bījam
pītakriyāsu pītaṃ śvetaṃ tārakriyāsu mukham ādau
deyaṃ khalve ghṛṣṭo divyauṣadhibhiḥ sa nirmukhaś carati
iti paramahaṃsaparivrājakācāryaśrīmadgovindabhagavatpādaviracite rasahṛdayatantre rasaśodhanātmako dvitīyo'vabodhaḥ
ghanarahitabījacāraṇasamprāptadalādilābhakṛtakṛtyāḥ
kṛpaṇāḥ prāpya samudraṃ varāṭikālābhasaṃtuṣṭāḥ
anye punarmahānto lakṣmīkarirājakaustubhādīni
avadhīrya labdhavantaḥ parāmṛtaṃ cāmarā jātāḥ
kṣārauṣadhipaṭvamlaiḥ kṣudbodho rāgabandhane svedāt
na punaḥ pakṣacchedo dravatvaṃ vā vinā gaganam
abhrakajīrṇo balavān bhavati rasastasya cāraṇe proktāḥ
saṃdhānavāsanauṣadhinirmukhasamukhā mahāyogāḥ
niścandrikaṃ hi gaganaṃ kṣārāmlairbhāvitaṃ tathā rudhiraiḥ
sṛṣṭitrayanīrakaṇātumbarurasamarditaṃ carati
yavaciñcikāmbupuṭitaṃ tanmūlaśatāvarīgadākulitam
ghanaravaśigrupunarnavarasabhāvitamabhrakaṃ carati
sarjīkṣitikhagaṭaṅkaṇalavaṇānvitam arkabhājane tridinam
paryuṣitamāranālaṃ gaganādiṣu bhāvane śastam
tasminnāgaṃ śuddhaṃ pradrāvya niṣecayecchataṃ vārān
vaṅgaṃ vā tāravidhau rasāyane naiva tadyojyam
gaganarasoparasāmṛtaloharasāyasādicūrṇāni
sarvamanena ha bhāvyaṃ yatkiṃcit cāraṇāvastu
ādau khalve mṛditāṃ piṣṭīṃ hemnaśca tāṃ rasaścarati
tārasya tārakarmaṇi dattvā sūte tato gaganam
truṭiśo dattvā mṛditaṃ sāre khalve 'bhrahemalohādi
carati rasendraḥ kṣitikhagavetasabījapūrāmlaiḥ
samukhaṃ nirmukhamathavā tulyaṃ dviguṇaṃ caturguṇaṃ vāpi
aṣṭaguṇaṃ ṣoḍaśaguṇamathavā dvātriṃśatāguṇitam
iti pattrābhrakam uktaṃ tena vidhānena cārayetsūtam
grāsaḥ piṣṭī garbhastrilakṣaṇā cāraṇā bhavati
dolanavidhinā yair api nānāvidhabhaṅgasaṃskṛtaṃ gaganam
cāraṇavidhau pradiṣṭaṃ dṛṣṭaṃ noddhūyamānaṃ taiḥ
anye 'pi tucchamatayo gandhakaniṣpiṣṭiśulbapiṣṭirajaḥ
dolanavidhinoddhūtaṃ rasajīrṇaṃ taditi manyante
tailādikataptarase hāṭakatārādigolakamukhena
carati ghanaṃ rasarājo hemādibhir eti piṇḍatvam
anye svacchaṃ kṛtvā śukapicchamukhena cārayanti ghanam
siddhopadeśavidhinā āśitagrāse na śuṣkeṇa
athavā mākṣikagaganaṃ samabhāgaṃ paṭuyutaṃ pakvam
prakṣipya lohapātre svedāntaścarati kṛṣṇābhram
taṃ pravakṣyāmyupadeśaṃ gandhābhrakasaṃpraveśanaṃ yena
pakṣachinnaś ca raso yogyaḥ syād rasarasāyanayoḥ
rasarājarāgadāyī bījānāṃ pākajāraṇasamarthaḥ
sūtakapakṣacchedī rasabandhe gandhako 'bhihitaḥ
dattvā khalve truṭiśo gandhakam ādau rasaṃ ca truṭiśo'pi
tāvacca mardanīyaṃ yāvatsā piṣṭikā bhavati
tadanu ca drutabalivasayā samabhāganiyojitaṃ tathā gaganam
truṭiśo rasaṃ ca dattvā kurvīta yathepsitāṃ piṣṭim
sāpi ca dīptairupalairnipātyate 'dho 'tha dīpikāyantre
tadanu ca nirmuktamalo nikṛntapakṣo 'bhragandhābhyām
bhasmākāraś ca raso hemnā saha yujyate sa ca dvaṃdve
athavā gandhakapiṣṭiṃ paktvā drutagandhakasya madhye tu
sā cāpi hemapiṣṭirvipacyate gandhake bhūyaḥ
itthaṃ hemnā sūto milati dvaṃdve tathā kṣaṇānmriyate
itare pakṣacchedaṃ dvaṃdve rasamāraṇaṃ na vāñchanti
bījānāmapi pākaṃ hṛṣyanti ca tadanu tapyanti
itthamanekadoṣairbahuśramairgaganacāraṇaṃ matvā
nirdiśyate prakāraḥ karmaṇi śāstre'pi saṃvādī
agrāhyo nirlepaḥ sūkṣmagatirvyāpako'kṣayo jīvaḥ
yāvadviśati na yonau tāvadbandhaṃ kuto bhajate
iti paramahaṃsaparivrājakācāryaśrīmadgovindabhagavatpādaviracite rasahṛdayākhye tantre nirmukhavāsanāmukhāntarbhūtasamukhapattrābhrakacaraṇātmakas tṛtīyo 'vabodhaḥ
kṛṣṇo raktaḥ pīto yo 'bhraḥ syāt sthūlatārakārahitaḥ
vajrī sa pītakarmaṇi pātitasattvo ghano yojyaḥ
niścandrikaṃ hi gaganaṃ vāsitamapi vāsanābhir iha śatadhā
tadapi na carati rasendraḥ sattvaṃ kathamatra yatnataḥ prabhavet
muktvaikamabhrasattvaṃ nānyaḥ pakṣāpakartanasamarthaḥ
tena niruddhaprasaro niyamyate badhyate ca sukham
pakṣacchedam akṛtvā rasabandhaṃ kartum īhate yastu
bījaireva hi sa jaḍo vāñchatyajitendriyo mokṣam
nādhaḥ patati na cordhvaṃ tiṣṭhati yantre bhaved anudgārī
abhrakajīrṇaḥ sūtaḥ pakṣacchinnaḥ sa vijñeyaḥ
śvetādicaturvarṇāḥ kathitāste sthūlatārakārahitāḥ
vajrī satvaṃ muñcatyapare dhmātāśca kācatāṃ yānti
sitaraktāsitapītā ye kecidudāhṛtā ghanā loke
alpabalā niḥsattvā vajrī śreṣṭhastu sarveṣām
sūte'pi rasāyanināṃ yojyaṃ parikīrtitaṃ paraṃ satvam
trividhaṃ gaganamabhakṣyaṃ kācaṃ kiṭṭaṃ ca pattrarajaḥ
muñcati satvaṃ dhmātas tṛṇasāravikārakair ghanaḥ svinnaḥ
parihṛtya kācakiṭṭaṃ grāhyaṃ sāraṃ prayatnena
svedya baddhvā piṇḍaṃ māhiṣadadhidugdhamūtraśakṛdājyaiḥ
atha paṃcagavyayuktaḥ satvaṃ pātayati lohanibham
sūryātapapītarasāḥ svalpaṃ muñcanti dhātavaḥ satvam
svasthānasthāḥ santo muñcanti ta eva bhūyiṣṭham
bahugambhīraṃ dhmāto varṣati meghaḥ suvarṇadhārābhiḥ
devamukhatulyamamalaṃ patitaṃ satvaṃ tathā vindyāt
yadi lohanibhaṃ patitaṃ jātaṃ gaganasya tadrasaścarati
milati ca sarvadvandve hyauṣadhibhiścarati vināpi mukhaiḥ
mākṣikasahitaṃ gaganaṃ dhmātaṃ satvaṃ mukhapradaṃ bhavati
tadanu ca nāgairvaṅgaiḥ sahitaṃ ca mukhapradaṃ satvam
mākṣikasatve yogādghanasatvaṃ carati sūtako nikhilam
niyataṃ garbhadrāvī sa rajyate badhyate caivam
satvaṃ ghanasya kāntaṃ tālakayuktaṃ surundhitaṃ dhmātam
vāraistribhiriha satvaṃ bhavati rasendrabandhakāri param
lohaṃ cābhrakasatvaṃ tālakasamabhāgasāritaṃ carati
abhiṣavayogāccāṅgulimṛditaṃ garbhe ca taddravati
vaṃgamatho ghanasatvaṃ tālakaṣaḍbhāgasāritaṃ carati
abhiṣavayogāccarati vrajati raso nātra sandehaḥ
bahalaṃ suvarṇavarṇaṃ niculapuṭaiḥ patati pañcabhiḥ satvam
vaṭakīkṛtamṛtagaganaṃ nirañjanaṃ kiṭṭarahitaṃ ca
taccūrṇīkṛtya tataḥ kṣārāmlairbhāvitaṃ ghanaṃ bahuśaḥ
sṛṣṭitrayanīrakaṇātumbururasamarditaṃ carati
ghanasatvaśulbamākṣikasamabhāganiyojitaṃ tathā militam
tacchulbābhraṃ kathitaṃ carati raso jīryati kṣipram
iti tāpyaśulbasahitaṃ ghanasatvaṃ lohakhalvake mṛditam
carati rasendraḥ kāñjikavetasajambīrabījapūrāmlaiḥ
iti tīkṣṇaśulbanāgaṃ mākṣikayuktaṃ ca tatkṛtaṃ khoṭam
tadbhasma ca puṭavidhinā nirvyūḍhaṃ satvarañjakaṃ bhavati
cāryaṃ yatnena rase ghanasatvaṃ tadvidhaṃ ghanaṃ tasya
saṃyojya sarvabījaṃ nirvāhya dvandvasaṃkarataḥ
abhrakacāraṇamādau garbhadruticāraṇaṃ ca hemno'nte
yo jānāti na vādī vṛthaiva so'rthakṣayaṃ kurute
gaganagrāsarahasyaṃ vakṣyāmyekaṃ ghanārkasaṃyogāt
kevalamabhrakasatvaṃ grasate yatnānna sarvāṅgam
yadi ghanasatvaṃ garbhe na patati no vā dravanti bījāni
na ca bāhyadrutiyogastatkathamiha badhyate sūtaḥ
garbhadrutyā rahito grāsaścīrṇo'pi naikatāṃ yāti
ekībhāvena vinā na jīryate tena sā kāryā
bījānāṃ saṃskāraḥ kartavyaḥ ko'pi tādṛśaḥ prathamam
yena dravanti garbhe rasarājasyāmlavargeṇa
samamākṣikakṛtavāpaṃ samamākṣikasatvasaṃyutaṃ hema
garbhe dravati ca jarati ca jaritaṃ badhnāti nānyathā sūtam
mākṣikasatvaṃ hemnā pādādikajāritaṃ drutaṃ sūte
tārāriṣṭaṃ kurute varakanakaṃ pattralepena
samarasatāṃ yadi yāto vastrādgalito'dhikaśca tulanāyām
grāso drutaḥ sa garbhe drutvāsau jīryate kṣipram
na biḍairnāpi kṣārairna snehairdravati hemaṃ tāraṃ vā
mākṣikasatvena vinā tridinaṃ nihitena raktena
lavaṇaṃ devīsvarasaplutam ahipatraṃ vicūrṇitaṃ śilayā
etat puṭanatritayāt sumṛtaṃ saṃsthāpayedayaḥpātre
vihitārdhāṃgulanimnā sphuṭavikaṭakaṭorikā mukhādhārā
tasyoparyādeyā kaṭorikā cāṅgulotsedhā
vihitacchidratritayā śastā caturaṃgulordhvachidreṣu
lohaśalākā yojyāstatrāpi ca hemapatrāṇi
saṃsthāpya vidhūpyante yantrādhastāt pradīpayedagnim
dhūmopalepamātrādbhavanti kṛṣṇāni hemapatrāṇi
tānyagnitāpitāni ca paścādyantre mṛtāni dhūmena
pācitahemavidhānāccarati rasendro dravati garbhe ca
tenaiva tārapatraṃ vidhinā saṃsvedya yantrayogena
jāyeta kṛṣṇavarṇaṃ tattāraṃ dravati garbhe ca
athavā balinā vaṅgaṃ nāgābhidhānena yantrayogena
hemāhvaṃ tāraṃ vā dravati ca garbhe na sandehaḥ
rasakaṃ balinā yuktaṃ pūrvoktavidhānayogena
pakvaṃ cūrṇaṃ yāvadbhavati bhṛśaṃ dravati garbhe ca
vyūḍho'tha gandhakāśmā śataguṇasaṃkhyaṃ tathottame hemni
sūte ca bhavati piṣṭirdravati hi garbhe na vismayaḥ kāryaḥ
athavā śatanirvyūḍhaṃ rasakavaraṃ śuddhahemni varabījam
bījaṃ jarati rasendre dravati ca garbhe na sandehaḥ
athavā tālakasatvaṃ śilayā vā tacca hemni nirvyūḍham
śataguṇamatha mūṣāyāṃ jarati rasendro dravati garbhe ca
rasadaradābhrakatāpyavimalāmṛtaśulbalohaparpaṭikā
snuhyarkadugdhapiṣṭaṃ kaṃkuṣṭhaśilāyutaṃ nāgam
abhrakatālakaśaṅkharasasahitaṃ tatpunaḥ punaḥ puṭitam
ciñcākṣāravimiśraṃ vaṅgaṃ nirjīvatāṃ yāti
vidhinānena ca puṭitaṃ mriyate nāgaṃ nirutthatāṃ ca gatam
vaṅgaṃ ca sarvakarmasu niyujyate tadapi gatajīvam
mṛtanāgaṃ mṛtavaṅgaṃ mṛtavaraśulvaṃ mṛtaṃ tathā tīkṣṇam
ekaikaṃ hemavare śatanirvyūḍhaṃ dravati garbhe ca
samagarbhe drutikaraṇaṃ hemno vakṣyāmyahaṃ paraṃ yogam
bhrāmakasasyakacūrṇaṃ śatanirvyūḍhaṃ mahābījam
athavā gandhakadhūmaṃ tālakadhūmaṃ śilāhvarasakasya
dattvādhomukhamūṣāṃ dīrghatamāṃ kharparasyārdhe
ūrdhvaṃ lagnā piṣṭī sudṛḍhā ca yathā tathā ca kartavyā
dattvā kharparapṛṣṭhe daityendraṃ dāhayettadanu
stokaṃ stokaṃ dattvā karṣāgnau dhmāpayenmṛdā liptām
garbhe dravati hi bījaṃ mriyate tathādhike dāhe
gandhakatālakaśailāḥ sauvīrakarasakagairikaṃ daradam
kṣārāmlalavaṇāni viḍo mākṣikavaikrāntavimalasamabhāgaiḥ
kṛtvā suvarṇapiṣṭīṃ mṛditāṃ ca suveṣṭitāmanenaiva
tripuṭaistapte khalve mṛditā garbhe tathā dravati
rakte śatanirvyūḍhaṃ netrahitaṃ bhasma vaikrāntakaṃ cātha
vimalaṃ śatanirvyūḍhaṃ grasati samaṃ dravati garbhe ca
ye kecidviḍayogāḥ kṣārāmlalavaṇāni dīptavargāśca
sarve śatanirvyūḍhā garbhadrutikārakāḥ kathitāḥ
śatanirvyūḍhe ca samaṃ pādonaṃ pañcasaptativyūḍhe
pañcāśati tadardhaṃ pādaḥ syātpañcaviṃśatike
aṣṭāṃśaṃ tu tadardhe ṣoḍaśāṃśaṃ tadardhanirvyūḍhe
tasyārdhe dvātriṃśaccatuḥṣaṣṭyaṃśaṃ tadardhanirvyūḍhe
iti gaditāṃ garbhadrutimabhiṣavayogena cāmlavargeṇa
svedanavidhinā jñātvā mṛditāṃ tapte tu khalvatale
jñātvā bījabalābalamardanayogaṃ kṛtaṃ ca rasarāje
svedavidhānaṃ ca puṭaṃ yantraṃ vā vihitarasakarma
sūtavaraṃ lakṣayate bījaṃ nopekṣatāṃ yathā yāti
tadvatkāryaṃ vidhinā sukarma gurupādanirdiṣṭam
bāhyadrutirati vimalā sphurati hi keṣāṃcideva siddhānām
tebhyaḥ samyak jñātvā kalanāḥ kāryāstathā drutayaḥ
varanāgaṃ rasarājaṃ bījavaraṃ sāritaṃ tathā tritayam
gandhakaśilālasahitaṃ nirnāgaṃ dīpavartito bhavati
baddhvā sudṛḍhe vastre poṭalikāyāṃ śikhīkṛto dīpaḥ
taile magnaṃ kṛtvā nirnāgaṃ jāyate kṣipram
kṛtvātra dīrghamūṣāṃ sudṛḍhāṃ dhmātaṃ tu bhasmagartāyām
kṣiptvā śilālacūrṇaṃ paścātsūtaṃ tataḥ śilācūrṇaṃ
saṃsthāpya bhasmanāto dhmātaṃ syātsvāṃgaśītalaṃ yāvat
ākṛṣya tatra sūtaṃ jñātvā nāgaṃ subhakṣitaṃ sakalam
jñātvā nāgaṃ truṭitaṃ punarapi dadyādyathā bhavettriguṇam
paścācchuddhaṃ kṛtvā bījavaraṃ yojayettadanu
athavā tāraṃ vaṅgaṃ sūtaṃ saṃsārya vaṅgaparihīnam
tālakayogena tathā nirvaṅgaṃ yantrayogena
athavā vastranibaddhaṃ girijatusahitaṃ suveṣṭitaṃ māṣaiḥ
pakvaṃ taile vaṭakaṃ nirvaṅgaṃ jāyate nūnam
piṣṭīstambhaṃ kṛtvā bījavareṇaiva sāritaṃ tadanu
athavā baddharasena tu sahitaṃ bījaṃ surañjitaṃ kṛtvā
gandhakanihitaṃ sūtaṃ nihitānihitaṃ ca śṛṅkhalāyāṃ tat
yojitanirvyūḍharase garbhadrutikārakaṃ nūnam
sūtakabhasmavareṇa tu bījaṃ kṛtvā rasendrake garbhe
mṛditā piṣṭī vidhinā hyabhiṣavayogāddravati garbhe ca
patrābhrakaṃ ca satvaṃ kāṃkṣī vā kāntamākṣikaṃ puṭitam
nirguṇḍī gṛhakanyā cāṅgerī palāśaśākaiśca
tāvatpuṭitaṃ kṛtvā yāvatsindūrasaprabhaṃ bhavati
tatpādaśeṣalavaṇaṃ haṇḍikapākena pācitaṃ sudṛḍham
ekaikaṃ śatavyūḍhaṃ bījavaraṃ jārayedrasendrasya
garbhe dravati ca kṣipraṃ hyabhiṣavayogena mṛditamaṅgulyā
āvṛtte'pyāvartyaṃ hemavare kṣepyamujjvale nāgam
triguṇaśilāprativāpaṃ hyahibījaṃ tatsamuddiṣṭam
vaṅgaṃ tu tena vidhinā hemavare kṣepya tālavāpena
tāre vā nirvyūḍhaṃ bījavaraṃ truṭitasaṃyogāt
yo niḥsṛto bhujaṅgād rasakeśarīvajrapañjaraḥ sa punaḥ
phaṇihemaguṇātkuṭilo rasāṅkuśo nāma vikhyātaḥ
evaṃ pakvaṃ vidhinā bījavaraṃ sūtarāṭ tathāmlena
kartavyaḥ saṃsvedyo yāvatpiṣṭī bhavecchlakṣṇā
tailena tena vidhinā svinnā piṣṭī bhavedakhilam
athavā ślakṣṇaṃ śilayā nighṛṣṭabījaṃ bhavetpiṇḍī
pāko vaṭakavidhinā kartavyastailayogena
krāmaṇapiṇḍe kṣiptvā māṣaiśca syāt sudṛḍhapiṇḍatvam
mṛdvagninā supakvaṃ dagdhaṃ yāvanna bhavetpiṇḍam
ākṛṣya cātha sūtaṃ piṇḍe śeṣaṃ tathā punaḥ pācyam
athavāpyauṣadhapiṇḍe dolātapte kharpare vidhinā
punarapi piṇḍe kṣepyaṃ garbhe yāvaddrutirbhavati
evaṃ drutaṃ hi garbhe bījavaraṃ jarati rasarāje
garbhadrutyā rahitaṃ biḍayogairjarati garbhe ca
grāsamiti cārayitvā garbhadrutiṃ tato bhūrje
lavaṇakṣārāmlasudhāsurabhīmūtreṇa kṛtalepe
dṛḍhavastrabāhyabaddhe dolāsvedena jārayedgrāsam
sauvīreṇārdhapūrṇe kumbhe sakṣāramūtrakairathavā
amunā krameṇa divasaistribhistribhirjārayedgrāsam
jīrṇasya lakṣaṇamatho jñeyaṃ yantrātsamuddhṛtya
uddhṛtamātraṃ pātre prakṣālya kāṃjikenātaḥ
samalaṃ ca kāṃjikamato haraṇārthaṃ vastrayogena
tadanu sukhoṣṇe pātre saṃmardyo'sau yathā na hīye
tāvadyāvacchuṣyati tallagnaṃ kāñjikaṃ sakalam
itthaṃ ca śoṣitajalaḥ karamardanataḥ sunirmalībhūtaḥ
pīḍyaḥ pātrasyopari vastreṇa caturguṇenaiva
yadi parigalitaḥ sakalo vastrād grāsena caikatāṃ yātaḥ
na bhavati yadi daṇḍadharo jīrṇagrāsastadā jñeyaḥ
grāsādajīrṇapiṣṭīṃ sūtāduddhṛtya pātayedyantre
svastho bhavati rasendro grāsaḥ pakvaḥ punarjarati
dolāyāṃ catvāro grāsā jāryā yathākrameṇaiva
śeṣāḥ kacchapayantre yāvad dviguṇādikaṃ jarati
nādau kartuṃ śakyo'tra grāsapramāṇaniyamastu
grasate na hi sarvāṅgaṃ gaganamato lakṣaṇairjñeyam
yadi hi catuḥṣaṣṭyaṃśān grasati rasastadā dhareddaṇḍam
catvāriṃśadbhāgapraveśataḥ pāyasākāraḥ
bhavati jalaukākāras triṃśadbhāgād avipluṣaśca viṃśatyā
chedīva ṣoḍaśāṃśādata ūrdhvaṃ durjaro grāsaḥ
pañcabhirebhirgrāsairghanasatvaṃ jārayitvādau
garbhadrāve nipuṇo jārayati bījaṃ kalāṃśena
dhūmraściṭiciṭiśabdo maṇḍūkagatistathā sakampaśca
niṣkampo bhavati raso vijñātavyo'bhrajīrṇastu
kapilo'tha nirudgārī vipluṣabhāvaṃ ca muñcate sūtaḥ
niṣkampo gatirahito vijñātavyo'bhrajīrṇastu
jalapūrṇapātramadhye dattvā ghaṭakharparaṃ suvistīrṇam
tadupari madhyagataḥ sūtaḥ sthāpyastataḥ kuḍye
laghulohakaṭorikayā kṛtapaṭamṛtsandhilepayācchādya
pūrṇaṃ tadghaṭakharparam aṅgāraiḥ karīṣatuṣamiśraiḥ
svedanato mardanataḥ kacchapayantrasthito raso jarati
agnibalenaiva tato garbhadrutiḥ sarvalohānām
evaṃ dattvā jīryati na kṣayati raso yathā tathā kāryaḥ
kṣayameti kṣāraviḍaiḥ sa tūparasairgrāsamudgirati
grāsaṃ na muñcati na vāñchati taṃ ca bhūyaḥ kāṃścidguṇānbhajati bhuktavibhuktimātrāt
yajjīryate pracurakevalavahniyogāt tasmādviḍaiḥ suniviḍaiḥ saha jāraṇā syāt
sauvarcalakaṭukatrayakākṣīkāsīsagandhakaiśca viḍaiḥ
śigro rasaśatabhāvyaistāmradalānyapi jārayati
sarvāṅgadagdhamūlakabhasma pratigālitaṃ surabhimūtreṇa
śatabhāvyaṃ balivasayā tatkṣaṇato jāryate hema
kadalīpalāśatilaniculakanakasuradālivāstukairaṇḍāḥ
varṣābhūvṛṣamokṣakasahitāḥ kṣāro yathālābham
ānīya kṣāravṛkṣān kusumaphalaśiphātvakpravālairupetān kṛtvātaḥ khaṇḍaśastān vipulataraśilāpiṣṭagātrātiśuṣkān
dagdhvā kāṇḍaistilānāṃ karisurabhihayāmbhobhir āsrāvya vastrair bhasma tyaktvā jalaṃ tanmṛduśikhini pacedvaṃśapākena bhūyaḥ
tacchuṣyamāṇaṃ hi sabāṣpabudbudān yadā vidhatte kṣaṇabhaṅgurān bahūn
tadā kṣipettryūṣaṇahiṃgugandhakaṃ kṣāratrayaṃ ṣaḍlavaṇāni bhūkhagau
dravyāṇi saṃmiśrya nivṛtya bhūtale vyavasthitaṃ śastrakaṭorikāpuṭe
saṃsthāpayetsaptadināni dhānyagataṃ prayojyaṃ rasajāraṇādikam
jambīrabījapūrakacāṅgerīvetasāmlasaṃyogāt
kṣārā bhavanti nitarāṃ garbhadrutijāraṇe śastāḥ
viḍamadharottaramādau dattvā sūtasya cāṣṭamāṃśena
kuryājjāraṇamevaṃ kramakramādvardhayedagnim
jīrṇābhrako rasendro darśayati ghanānurūpiṇīṃ chāyām
kṛṣṇāṃ raktāṃ pītāṃ sitāṃ tathā saṃkarairmiśrām
kṛṣṇābhrakeṇa balavadasitarāgairyujyate rasendrastu
śvetai raktaiḥ pītairvahneḥ khalu varṇato jñeyaḥ
atha nijakarme varṇaṃ na jahāti yadā sa rajyate rāgaiḥ
kramaśo hi vakṣyamāṇairnirṇikto raṃjanaṃ kurute
balamāste'bhrakasatve jāraṇarāgāḥ pratiṣṭhitāstīkṣṇe
bandhaśca sāralohe sārakamatha nāgavaṃgābhyām
krāmati tīkṣṇena rasastīkṣṇena ca jīryate kṣaṇādgrāsaḥ
hemno yonistīkṣṇaṃ rāgān gṛhṇāti tīkṣṇena
tadapi ca daradena hataṃ kṛtvā mākṣikeṇa ravisahitam
vāsitamapi vāsanayā ghanavaccāryaṃ ca jāryaṃ ca
kāntaṃ vā tīkṣṇaṃ vā kāñcīṃ vā vajrasasyakādīnām
ekatamaṃ sarvaṃ vā rasaraṃjane saṃkaro'bhīṣṭaḥ
kuṭile balamabhyadhikaṃ rāgastīkṣṇe tu pannage snehaḥ
rāgasnehabalāni tu kamale śaṃsanti dhātuvidaḥ
sarvair ebhir lohair mākṣikanihataistathā drutairgarbhe
viḍayogena tu jīrṇo rasarājo rāgamupayāti
tālakadaradaśilābhiḥ snehakṣārāmlalavaṇasahitābhiḥ
samakadviguṇatriguṇān puṭo vahedvaṃgaśastrādīn
raktasnehaniṣekaiḥ śeṣaṃ kuryādrasasya kṛṣṭiriyam
cāraṇajāraṇamātrātkurute rasamindragopanibham
athavā kevalam amalaṃ kamalaṃ daradena vāpitaṃ kurute
triguṇaṃ hi cīrṇajīrṇaṃ lākṣārasasannibhaṃ sūtam
raktagaṇagalitapaśujalabhāvitatāpyagandhakaśilānām
ekena vāpitamṛtaṃ kamalaṃ rañjayati rasarājam
bāhyo gandhakarāgo vilulitarāge manaḥśilātāle
mākṣikasatvarasakau dvāveva hi rañjane śastau
kramavṛttau ravirasakau saṃśuddhau mūkamūṣikādhmātau
triguṇaṃ cīrṇo jīrṇo hemābho jāyate sūtaḥ
atha kṛṣṇābhrakacūrṇaṃ puṭitaṃ raktaṃ bhavettathā sakalam
triguṇaṃ cīrṇo jīrṇo hemadrutisannibhaḥ sūtaḥ
triguṇena mākṣikeṇa tu kanakaṃ ca mṛtaṃ rasakatālayutam
paṭusahitaṃ tatpakvaṃ haṇḍikayā yāvadindragopanibham
taccūrṇaṃ sūtavare triguṇaṃ cīrṇaṃ hi jīrṇaṃ tu
drutahemanibhaḥ sūto rañjati lohāni sarvāṇi
patrādaṣṭaguṇaṃ satvaṃ satvādaṣṭaguṇā drutiḥ
druteraṣṭaguṇaṃ bījaṃ tasmādbījaṃ tu jārayet
iti rakto'pi rasendro bījena vinā na karmakṛdbhavati
dvividhaṃ tatpītasitaṃ niyujyate siddhamevaitat
tasya viśuddhirbahudhā gaganarasoparasalohacūrṇaiś ca
dvividhaṃ bījaṃ tairapi nāśuddhaiḥ śudhyate vai tat
yaḥ punaretaiḥ kurute karmāśuddhairbhavedrasastasya
avyāpakaḥ pataṃgī na rase rasāyane yogyaḥ
vaikrāntakāntasasyakamākṣikavimalādridaradarasakāśca
aṣṭau rasāstathaiṣāṃ sattvāni rasāyanāni syuḥ
gandhakagairikaśilālakṣitikhecaramañjanaṃ ca kaṃkuṣṭham
uparasasaṃjñakamidaṃ syāt śikhiśaśinau sāralohākhyau
tāmrāratīkṣṇakāntābhrasattvalohāni vaṅganāgau ca
kathitāstu pūtisaṃjñāsteṣāṃ saṃśodhanaṃ kāryam
sauvarcalasaindhavakacūlikasāmudraromakabiḍāni
ṣaṭ lavaṇānyetāni tu svarjīṭaṅkaṇayavakṣārāḥ
sūryāvartaḥ kadalī vandhyā kośātakī ca suradālī
śigruśca vajrakando nīrakaṇā kākamācī ca
āsāmekarasena tu lavaṇakṣārāmlabhāvitā bahuśaḥ
śudhyanti rasoparasā dhmātāḥ sattvāni muñcanti
svinnaṃ sakṣārāmlairdhmātaṃ vaikrāntakaṃ haṭhād dravati
tad drutamātraṃ śudhyati kāntaṃ śaśaraktabhāvanayā
sasyakamapi raktagaṇaiḥ subhāvitaṃ sneharāgasaṃsiktam
śudhyati vāraiḥ saptabhirataḥ paraṃ yujyate kārye
kṣāraiḥ snehairādau paścādamlena bhāvitaṃ vimalam
śudhyati tathā ca rasakaṃ daradaṃ mākṣikamapyevam
tanurapi patraṃ liptaṃ lavaṇakṣārāmlaravisnuhikṣīraiḥ
dhmātaṃ nirguṇḍīrasasaṃsiktaṃ bahuśo bhaveddhi raktaṃ ca
śudhyati nāgo vaṃgo ghoṣo raviṇā ca vāramapi munibhiḥ
nirguṇḍīrasasekaistanmūlarajaḥ pravāpaiśca
raktagaṇagalitapaśujalabhāvitapuṭitaṃ hi rajyate tīkṣṇam
śudhyati kadalīśikhirasabhāvitapuṭitaṃ tribhirvāraiḥ
sarvaṃ śudhyati loho rajyati suragopasannibho vāpāt
mākṣikadaradena bhṛśaṃ śulvaṃ vā gandhakena mṛtam
atha satvanirgamamabhidhāsyate
vaikrāntakāntasasyakamākṣikavimalādayo vinā satvam
śuddhā api no dvandve milanti na ca tān raso grasati
nāganāsikābhidhānaṃ candrodakam amṛtam āptakāṭhinyam
rasavaikrāntakam evaṃ badhnāti rasaṃ svasattvena
nānāvidhasaṃsthānaṃ nirjaraśikhariśikharasambhūtam
dhārodambhasi śreṣṭhaṃ tadaśma śailodakaṃ prāpya
bhastrādvayena haṭhato dhmātavyaṃ pañcamāhiṣasubaddham
dattvā daśāṃśasvarjikapaṭuṭaṃkaṇaguñjikākṣārān
tadgacchati kaṭhinatvaṃ muñcati satvaṃ sphuliṅgakākāram
muktānikaraprāyaṃ grāhyaṃ tat kācam adhivarjya
rasavaikrāntakamevaṃ milati dvandvānvitaṃ samaṃ hemnā
nirvyūḍhaṃ ghanasatvaṃ tena raso bandhamupayāti
vajrābhrakāntasasyakamākṣikaprabhṛtisakaladhātūnām
pātayati satvameṣāṃ piṇḍī dhmātā dṛḍhāṅgāraiḥ
hitvā mākṣikasatvaṃ nānyeṣāṃ śaktirasti lohaghnī
na patati tāvatsatvaṃ bhastrānte na yāvad āhriyet
raktaṃ mṛdu nāgasamaṃ satvaṃ yasmāddhi mākṣikātpatitam
gandhāśmano'pi tadvatkāryaṃ yatnena mṛdubhāvam
lavaṇāmlena supuṭitaṃ mākṣikamamlena marditaṃ vidhinā
muñcati soṣṇe grāsam āyasapātre tu piṣṭikā bhavati
tutthāddhi tāpyajasamaṃ samasṛṣṭaṃ patati vai satvam
abhravaikrāntakāntaprabhṛtīnāṃ tatra lohanibham
strīvajrīdugdhabhāvitameraṇḍasnehabhāvitaṃ śataṃ dhmātam
evaṃ tribhiriha vāraiḥ śulvasamaṃ bhavati rañjakaṃ haimam
kadalīrasaśatabhāvitamadhvairaṇḍatailaparipakvam
tāpyaṃ muñcati satvaṃ rasakaṃ caivaṃ trisantāpaiḥ
ūrṇāṭaṅkaṇaguḍapuralākṣāsarjarasaiḥ sarvadhātubhiḥ piṣṭaiḥ
chāgīkṣīreṇa kṛtā piṇḍī śastā hi satvavidhau
cūrṇitasatvasambhāraṃ triṃśatpalamādareṇa saṃgṛhya
ṭaṃkaṇapalasaptayutaṃ guṃjāpalatritayayojitaṃ caiva
tilacūrṇakakiṭṭapalair matsyair āloḍya dviraṃśayuktaiśca
godhūmabaddhapiṇḍī gopañcakabhāvitā bahuśaḥ
koṣṭhakadhamanavidhinā tīvraṃ bhastrānalena tatpatati
saṃdravati cābhrasattvaṃ tathaiva sarvāṇi satvāni
atha bījanirvāhaṇam ārabhyate
svīkṛtya sarvasarito gaṅgā jaladhau yathā tathā haimam
praviśati rase gṛhītvā saṃmiliti sarvalohaguṇān
jīryati milati ca śulbe tatsatvaṃ kiṭṭatāṃ yāti
hemakriyāsu kariṇā trapuṇā tārakriyāsu nirvyūḍham
ghanasatvaṃ khalu raviṇā rasāyane dvaṃdvakaṃ yojyam
raktagaṇapātabhāvitagirijatumākṣikagairikadaradaiḥ
mṛdulatāmrakāntaghanasatvaṃ mṛtanāgatīkṣṇakanakaṃ ca
kurvīta bījaśeṣaṃ daradaśilātālamākṣikairvāpāt
mṛtanāgaṃ vaṅgaṃ vā śulvaṃ ghanasatvatārakanakaṃ vā
dhmātaṃ tadeva sarvaṃ giriṇādhikaśodhanairvāpāt
raktagaṇaṃ pītaṃ vā mākṣikarājāvartam atho vimalam
ekatamaṃ vā gairikakunaṭīkṣitigandhakakhagairvā
nirvyūḍhaireva raso rāgādi gṛhṇāti bandhamupayāti
mṛtalohoparasādyair nirvyūḍhaṃ bhavati śṛṅkhalābījam
āyasaśalākikābhyām advandvākhyaiśca saṅkarākhyaiśca
nirvyūḍhaṃ rasalohairjāraṇakarmocitaṃ bhavati
bījamidaṃ raktagaṇe niṣecitaṃ tena kṛtavāpam
cāritajāritamātraṃ sūtaṃ rañjayati badhnāti
raktasnehaviśodhitamṛtaloharasādibhistu sarveṣām
bījānāṃ kuru vāpaṃ raktasnehe niṣekaṃ ca
vaṅgābhram abhratāraṃ sitaśailamalāhatau ca sitavaṅgau
raktaṃ sitatāpyahataṃ rañjati nirvyūḍhavaṅgābhram
nirvāhaṇavidhireṣaḥ prakāśito'śeṣadoṣaśamanāya
bījānāmapyevaṃ ghanasatvaṃ yujyate prathamam
chāgāsthibhasmanirmitamūṣāṃ kṛtvaiva mallakākārām
dalayoge ghanarandhrāṃ ṭaṅkaṇaviṣaguñjākṛtalepām
atha dvandvamelanamabhidhāsyate
yāvan nāṅgāṅgatayā na milanti lohāni sarvasattveṣu
tāvatsarvāṅgaṃ na ca carati raso dvandvayogena
mākṣīkarasakasasyakadaradānyatamena vāpitaṃ loham
saṃtyajati nibiḍabhāvaṃ satve saṃmilati sudhmātam
guḍapuraṭaṅkaṇalākṣāsarjarasair dhātakīsamāyuktaiḥ
strīstanyena tu piṣṭaiḥ rasāyane dvaṃdvitaṃ yojyam
ūrṇāṭaṅkaṇagirijatukarṇākṣimalendragopakarkaṭakaiḥ
nārīpayasā piṣṭaiḥ sarve dvandveṣu hi milanti
rasavaikrāntakamevaṃ milati dvandvānvitaṃ samaṃ hemnā
nirvyūḍhaṃ tatsatvaṃ tena raso bandhamupayāti
śastaṃ sarvadvandve girijatulelītakendragopādyaiḥ
mahiṣīkarṇamalādyaiḥ syādbījaṃ ṭaṅkaṇālaviṣaiḥ
madhusahitairapyetaistārābhraṃ milati tāpyakanakaṃ ca
eraṇḍatailaṭaṅkaṇakaṃkuṣṭhaśilendragopaistu
sūtena śuddhakanakaṃ niṣpiṣya samābhrayojitaṃ kṛtvā
pādena tu pūrvoktadvandvānyatamakaṃ kalpyam
rasoparasasya hemno dviguṇaṃ śuddhamākṣikaṃ dattvā
svarasena kākamācyā rambhākandena mṛdnīyāt
kṛtamityetatpiṇḍaṃ hemābhraṃ milati vajramūṣāyām
raviśaśitīkṣṇairevaṃ milanti gaganādisatvāni
saṅkarabījānāmapi vidhānamityādi gaganasatvayogena
mākṣīkayogādanyaṃ yojyamavaśyaṃ tu sarvatra
kāntamukhaṃ sarveṣāṃ sattvānāṃ melakaṃ prathamam
pūrvoktakalkasahitaṃ mākṣīkamṛtanāgatālaśilam
iti paramahaṃsaparivrājakācāryaśrīmadgovindabhagavatpādaviracite rasahṛdayatantre dvandvādhikārātmako dvādaśo'vabodhaḥ
mākṣīkakāntatīkṣṇaṃ tīkṣṇaṃ mākṣīkam abhrakaṃ bījam
mākṣīkakāntaśulbaṃ tīkṣṇābhrakaṃ mahābījam
mākṣīkakāntaśulbaṃ śulbābhrakamākṣikaṃ cāpi
kāntābhrakamākṣīkaṃ tāpyakaśulbābhrakaṃ mahābījam
mākṣīkatīkṣṇaśulbaṃ tīkṣṇaśulbābhrakaṃ mahābījam
mākṣīkakāntakanakaṃ kanakāruṇamākṣikaṃ mahābījam
mākṣīkatīkṣṇatāraṃ tārāruṇamākṣikaṃ caivam
kāntaṃ tu śulbatāpyaṃ śulbābhratāpyakāṃcanaṃ cāpi
kāntendusasyatāpyaṃ kāntābhrakatīkṣṇamākṣikaṃ caiva
hemābhraśulbatāpyaṃ hemābhrakaśulbamākṣikaṃ vāpi
kāntābhraśulbatāpyaṃ saṅkarabījaṃ catuḥṣaṣṭiḥ
sarveṣāṃ bījānāmādau kṛtvā yathoktasaṃyogam
śatavāpyaṃ yadvahnau drāvitaṃ hi bījaṃ viśuddhamidaṃ
na patati yadi ghanasatvaṃ garbhe no vā dravanti bījāni
na ca bāhyadrutiyogastatkathamiha badhyate sūtaḥ
samād adhi ca yajjīrṇaṃ bījaṃ tenaiva cāvartatā kāryā
kartavyaṃ tatkaraṇaṃ yasmātkhalu jāyate hema
pradrāvya śastrapātre gandhapādena sūtakaṃ dadyāt
svarasena cauṣadhīnāṃ vaṭikāṃ niṣpiṣya kurvīta
saṃsthāpya lohaphalake chāyāśuṣkāṃ tu tāṃ vaṭikām
laghulohakaṭorikayā sthagayitvā lepayetsudṛḍham
lavaṇārdramṛdā liptāṃ sudṛḍhaṃ kurvīta dhūmrarodhāya
dattvā sudṛḍhāṃgārān bhastrādvayavahninaiva nirdhūme
tāvadyāvaddhmātā raktābhā khoṭikā bhavati
apanīya tato'ṅgārān svabhāvaśītāṃ kaṭorikāṃ matvā
utkhanyotkhanya tataḥ kaṭorikāyā raso grāhyaḥ
eṣaḥ mṛtasūtarājo golakavadbhavati ca sa sukhādhmātaḥ
śikhigalatām ekaraso'tidhmātaḥ kācaṭaṃkaṇataḥ
triguṇaṃ vaṅgaṃ dadyātkrameṇa nāgam alpālpadānena
paścāddhemnā yojyaṃ rasabījaṃ sūtabandhakaram
tālakasūtenāpi ca kṛtvā vaṭikāṃ niyāmakauṣadhibhiḥ
evaṃ nigṛhya dhūmaṃ sudhiyā rasamāraṇaṃ kāryam
athavā śilayā sūto mākṣikayogena vā siddhaḥ
jāyeta śuklavarṇo dhūmarodhena tābhyāṃ vā
mṛtaśulvatāpyacūrṇaṃ kāntayutaṃ tena rañjayetkhoṭam
nirvyūḍhaṃ ghanasatvahemayutaṃ tadrasāyane yojyam
balinā triguṇena rasāt parpaṭikayutena marditaṃ sūtam
niyāmakadivyauṣadhibhiśchāyāśuṣkā kṛtā vaṭikā
mūṣādhṛtaparpaṭikāmadhye saṃchādya nigūḍhasudṛḍhena
dhmātaṃ gacchati khoṭaṃ hemayutaṃ sūtabandhakaram
baliyuktā parpaṭikā mṛditā snuhyarkabhāvitā guṭikā
madhye gartā kāryā sūtabhṛtācchāditā tadanu
bāhye dattvā nigaḍaṃ suliptamūṣodare dṛḍhaṃ nyastam
sūtaḥ puṭito mriyate dhmātaḥ khoṭaṃ bhavatyeva
evaṃ tālaśilābhyāṃ mākṣikarasakaiśca daradaśikhisahitaiḥ
mriyate puṭasaṃyogād dhmātaṃ khoṭaṃ kṛtaṃ vimalam
kiṭṭakapurasaṃyogād dhmātaiḥ kiṭṭastu kiṭṭataḥ satvam
nipatati satvaṃ rasasākaṃ janayati tadbhasma tasyāpi
vaṅgarasagandhatālaṃ khaṭikāyā yogataḥ suparpaṭikā
rañjayati satvatālaṃ dhūmena vināpi sūtam
evaṃ khoṭaṃ bījaṃ kṛtvā rañjanavidhinā surañjanaṃ kāryam
triguṇaṃ rasasya hema saṃyojyaṃ tasya varabījam
vakṣye tvabhrakasatvād vimaladrutim akhilaguṇagaṇādhārām
sā hi nibadhnāti rasaṃ saṃmilitā milati ca sukhena
vajravallyāḥ svarasena gaganaṃ sauvarcalānvitaṃ piṣṭam
paripakvaṃ niculapuṭairnirlepaṃ bhavati rasarūpam
ajajalaśatapariplāvitakapitindukacūrṇavāpamātreṇa
drutajātamabhrakasatvaṃ mūṣāyāṃ rasanibhaṃ bhavati
nijarasaśataplāvitakañcukikandotthacūrṇakṛtaparivāpam
drutamāste'bhrakasattvaṃ tadvatsarvāṇi lohāni
gaganaṃ cikuratailaghṛṣṭaṃ gomayaliptaṃ ca kuliśamūṣāyām
sudhmātamatra sattvaṃ plavati jalākāramacireṇa
gaganadrutiriha satve jñeyo hi rasasya sampradāyo 'yam
prathamaṃ nipātya satvaṃ deyo vāpo drute tasmin
suragopakadeharajaḥ suradāliphalaiḥ samāṃśakairdeyaḥ
vāpo drute suvarṇe drutamāste tadrasaprakhyam
atha nijarasaparibhāvitasuradālīcūrṇavāpamātreṇa
drutamevāste kanakaṃ labhate bhūyo na kaṭhinatvam
suradālībhasma galitaṃ triḥsaptakṛtvātha gojalaṃ śuṣkam
vāpena salilasadṛśaṃ kurute mūṣāgataṃ tīkṣṇam
kūrmāsthiśilājatukameṣīmṛgago'sthivāpitā kāñcī
jalasadṛśī bhavati sadā vāpo deyo drutāyāṃ tu
abhrakadrutiraviśeṣā nirlepā yojitā samāsāttu
āroṭaṃ rasarājaṃ badhnāti hi dvandvayogena
kṛṣṇāgarunābhisitai rasonasitarāmaṭhairimā drutayaḥ
soṣṇe milanti rasena mṛditāḥ strīkusumapalāśabījarasaiḥ
iti baddho rasarājo guñjāmātropayojito nityam
ekenaiva palena tu kalpāyutajīvitaṃ kurute
atha pūrvoktagrāsakramājjarate raso vidhivat
etāḥ pūrvadrutayo bhavanti rasarājaphaladāśca
samajīrṇaḥ śatavedhī dviguṇena rasaḥ sahasravedhī ca
kramaśo hi koṭivedhī dviguṇadviguṇadruteścaraṇāt
ṣoḍaśa vā dvātriṃśadvā grāsā jīrṇāścatuḥṣaṣṭiḥ
vidhyati tadā rasendro lohaṃ dhūmāvalokanataḥ
iti rakto'pi rasendro jāritabījo'pi sāraṇārahitaḥ
vyāpī na bhavati dehe loheṣvapyathavāpi hi ṣaṇḍhatāṃ yāti
maṇḍūkamatsyakacchapameṣajalaukāhisūkarādīnām
saṃyojyaikasya vasāṃ tataḥ pacetsāraṇātailam
jyotiṣmatīvibhītakakarañjakaṭutumbītailamekasmāt
dviguṇitaraktakaṣāyaṃ kṣīreṇa caturguṇena pacet
dāḍimapalāśabandhukakusumarajanībhir aruṇasahitābhiśca
mañjiṣṭhālākṣārasacandanasahito'pi raktavargo'yam
vidrumabhūnāgamalaṃ viṇmakṣikādhvāṅkṣaśalabhānāṃ ca
karṇamalaṃ mahiṣīṇāṃ krameṇa kalkaṃ kalāṃśena
paṭagālitaṃ gṛhītvā sūtaṃ sampūrṇadīrghamūṣāyām
tadanu khalu taptataile pradrāvya samaṃ kṣiped bījam
mūṣāvaktraṃ sthagayel latādvayaprotavitatanaddhena
tailārdrapaṭena tato bījaṃ prakṣipya samakālam
piśitānuguṇaṃ bījaiḥ sāraṇavidhinā niyojitaḥ sūtaḥ
akṣīyamāṇo milati ca bījair baddho bhavatyeva
tadvadgabhīramūṣe sāraṇatailārdrameva rasarājam
sūtāddviguṇaṃ kanakaṃ dattvā pratisārayettadanu
bījena triguṇena tu sūtakamanusārayetprakāśastham
īṣannāgaṃ deyaṃ trividhāyāṃ sāraṇāyāṃ tu
kṛtvā mūṣāṃ dīrghāṃ bandhitatribhāgapraṇālikāṃ tāṃ ca
tasyāgre prakaṭamūṣā sacchidrā sudṛḍhamṛttikāliptā
tasminprakṣipya rasaṃ sāraṇatailānvitaṃ tapte
pradrāvya tulyakanakaṃ kṣipte'smin milati rasarājaḥ
kṛtvā nalikāṃ dīrghāṃ ṣaḍaṃgulāṃ dhūrtakusumasaṃkāśām
mūṣāpyadho vilagnā kartavyā vai mṛdā lepyā
aparā sūkṣmā nalikā kāryā saptāṃgulā sudṛḍhā
madhye praviśati ca yathā tadvatkāryā ca dṛḍhamukhā
tasminsūtaḥ kṣiptaḥ sāraṇatailānvito madanaruddhamukhaḥ
tadanu bṛhattamayā hema pradrāvya hemakoṣṭhikayā
tasminmadhye kṣiptvā nalikāgramadhomukhīṃ kuryāt
antarūrdhvaṃ bhārākrāntāṃ sarati raso nātra saṃdehaḥ
kṛtvāṣṭāṃgulamūṣāṃ dhūrtakusumopamāṃ dṛḍhāṃ ślakṣṇām
aparā madhyagatāpi ca sacchidrā ca saptāṃgulā kāryā
niruddhatāṃ ca kṛtvā sūtaṃ prakṣipya tailasaṃyuktam
nirdhūmaṃ karṣāgnau sthāpya mūṣāṃ susaṃdhitāṃ kṛtvā
vitastimātranalikāpi kāryā sudṛḍhe tadagrato mūṣe
uttānaikā kāryā niśchidrā chidramudritā ca tanau
dattvā sūtaṃ pūrvaṃ sāraṇatailānvitaṃ nidhāpya bhuvi
uttānāyāṃ mūṣāyāṃ tasyāṃ bījaṃ samāvṛtya
svacchaṃ jñātvā ca tatastadbījaṃ chidrasaṃsthitaṃ kuryāt
bījaṃ sūtasyopari nipatati badhnātyasaṃdeham
sā ca prakāśamūṣā nyubjā kāryārdhāṅgulasaṃniviṣṭā
nalikā kāryā vidhinā ūrdhve sūtastvadho bījam
mūṣāṃ nirudhya vidhinā dhmātā koṣṭhe drutaṃ bījam
jñātvā parivartya tato nibadhnāti sūtarājaṃ ca
athavā ḍamarukayantre sāraṇavidhinā niyojitaḥ sūtaḥ
sarati rasendro vidhinā jñātvā tatkarmakauśalyam
tatsāritaṃ rasendraṃ grāsavidhānena jārayettadanu
punarapi sāritasūto vidhyati koṭyaṃśataḥ śulbam
krāmaṇavasādiyogādvidhinā sūtaḥ saratyeva
capalatvātilaghutvādbījaṃ yato'tha vipluṣaḥ kāryaḥ
sarati sukhena ca sūto dahati mukhaṃ naiva hastapādādi
kramati rasaḥ phaṇiyogānmākṣikayutahemagairikayā
mākṣīkasattvayogātphaṇiyogānnāgavad dravati śīghram
dravati ca kanake sūtaḥ saṃsāryate vidhinā
tasmād dravyavidhāyī sūto bījena sārito laghunā
samasāritaḥ subaddho mūṣāyāṃ syātsamāvartaḥ
sāritavartitasūtaḥ samānabījena milati yaḥ sāryaḥ
dviguṇena pratisāryaḥ sa cānusāryaśca triguṇena
śatavedhī sāryaḥ pratisāritaḥ syātsahasravedhī ca
anusārito'yutena ca vidhināpi balābalaṃ jñātvā
anusāritena tu samaḥ svacchaḥ sūtaḥ sāritastadanu
sa bhavati lakṣavedhī pratisāritaḥ prayutavedhī ca
koṭiṃ vidhyati sūto'pyanusāritaḥ sarati bījena
pratisārito'nusārito daśakoṭiṃ vidhyate sūtaḥ
pratisāritastathābjaṃ tvanusāritaḥ kharvavedhī ca
evaṃ sāraṇayogātkurute vedhaṃ yathepsitaṃ vidhinā
anusāritena sārito vidhyati śulbaṃ nikharvasaṃkhyākam
pratisāritastu vidhyati padmaṃ svanusāritaḥ śaṅkham
vidhyed dviguṇaṃ dravyaṃ nāgaṃ dattvānuvāhayecchanakaiḥ
tāvadyāvatkanakaṃ divyaṃ pronmīlayetsakalam
iti paramahaṃsaparivrājakācāryaśrīmadgovindabhagavatpādaviracite rasahṛdayatantre sāraṇātmakaḥ ṣoḍaśo'vabodhaḥ
iti kṛtasāraṇavidhirapi balavānapi sūtarāṭ kriyāyogāt
saṃveṣṭya tiṣṭhati lohaṃ no viśati krāmaṇārahitaḥ
annaṃ vā dravyaṃ vā yathānupānena dhātuṣu kramate
evaṃ krāmaṇayogādrasarājo viśati loheṣu
kāntaviṣarasakadaradai raktailendragopikādyaiśca
krāmaṇametacchreṣṭhaṃ lepe kṣepe sadā yojyam
kunaṭīmākṣikaviṣaṃ nararudhiraṃ vāyasasya viṣṭhā ca
mahiṣīṇāṃ karṇamalaṃ strīkṣīraṃ krāmaṇe balakṛt
ṭaṅkaṇakunaṭīrāmaṭhabhūmilatāsaṃyutaṃ mahārudhiram
krāmaṇametatkathitaṃ lepe kṣepe sadā yojyam
śilayā nihato nāgo vaṅgaṃ vā tālakena śuddhena
kramaśaḥ pīte śukle krāmaṇametatsamuddiṣṭam
tīkṣṇaṃ daradena hataṃ śulbaṃ vā tāpyamāritaṃ vidhinā
krāmaṇametatkathitaṃ kāntamukhaṃ mākṣikairvāpi
mākṣikasattvaṃ nāgaṃ vihāya na krāmaṇaṃ kimapyasti
dalasiddhe rasasiddhe vidhāvasau bhavati khalu saphalaḥ
anayā khalu sāraṇayā krāmaṇena ca viśati yojito vidhivat
asati vedhavidhau na rasaḥ svaguṇānprakāśayati
rasadaradatāpyagandhakamanaḥśilārājavarttakaṃ vimalam
puṭamṛtaśulbaṃ tāre nirvyūḍhaṃ hemakṛṣṭiriyam
aṣṭānavatirbhāgāstārastveko'pi kanakabhāgaḥ syāt
sūtasyaiko bhāgaḥ śatāṃśavidhireṣa vikhyātaḥ
ekonapañcāśadbhāgāstārasyeha tathaiva śulvasya
kanakasyaiko bhāgo vedhaścaikena sūtasya
evaṃ sahasravedhī niyujyate koṭivedhī ca
jāraṇabījavaśena tu sūtasya balābalaṃ jñātvā
dattvādau prativāpaṃ lākṣāmatsyādipittabhāvanayā
tāre vā śulbe vā tārāriṣṭe tathā kṛṣṭau
tadanu krāmaṇamṛdite tatkalkenāpi piṇḍitarasena
atividrute ca tasmin vedho'sau kuntavedhena
tattailārdrapaṭena sthagayet palalena bhasmanā vāpi
vidhivadvedhyaṃ dravyaṃ rasarājakrāmaṇārthaṃ hi
iti sāritasya kathitaṃ rasasya vedhādi krāmaṇaṃ karma
pādādijīrṇabījo yujyate patralepena
amlādyudvartitatārāriṣṭādipatram atiśuddham
ālipya rasena tataḥ krāmaṇalipte puṭeṣu viśrāntam
ardhena miśrayitvā hemnā jyeṣṭhena taddalaṃ puṭitam
kṣitikhagapaṭuraktamṛdā varṇapuṭo'yaṃ tato deyaḥ
bhūpativartakacūrṇaṃ śirīṣapuṣparasabhāvitaṃ bahuśaḥ
sadyaḥ karoti raktaṃ sitakanakam aśītibhāgena
rasadaradavimalatāpyaṃ paṭuśilāmākṣīkanṛpāścaiva
pravālakaṃkuṣṭhaṭaṅkaṇagairikaprativāpitaṃ sitaṃ kanakam
tāpībhavanṛpāvartabījapūrarasārditam
karoti puṭapākena hema sindūrasannibham
vaṅgābhraṃ sitamākṣīkaṃ śailaṃ vā vāhayetsite
tattāraṃ ca daśāṃśena tārotkarṣaṃ karoti hi
nāgaḥ karoti mṛdutāṃ nirvyūḍhastāṃ ca raktatāṃ ca raviḥ
tāṃ pītatāṃ ca tīkṣṇaṃ kācastatkālikavināśaṃ ca
kanakāruṇasamamākṣikakarañjatailāpluto dhmātaḥ
pāte pāte daśa daśa vindati yāvaddhi koṭimapi
sa cāyamativilīnaḥ kaṃguṇītailasecito bahuśaḥ
mākṣīkaravinivāpaṃ vidhyati kanakaṃ śatāṃśena
śulbahataṃ rasagandhāhatakhagapītaṃ daśāṃśena
vidhyati kanakaṃ kurute tannirvyūḍhaṃ marditaṃ sudṛḍham
rasakasamaṃ sudhmātaṃ kanakaṃ bhuktvā tato'rkacandralepena
mākṣikasattvaṃ hemnā karoti jīrṇo rasaḥ śatāṃśena
aṣṭaguṇaṃ mṛtaśulbaṃ kaladhautena mūkamūṣayā liptam
tatṣoḍaśāṃśajīrṇaṃ vidhyati tāraṃ śatārdhena
āvṛtya kanakakariṇau śilayā prativāpitau tato bhuktvā
dolāyantre gandhakajīrṇastāre daśāṃśavedhī syāt
ripunihatalohaṣaṭkaṃ jīrṇo dhānyasthitaścaturmāsam
sahitaḥ purasurābhyāṃ vidhyati ghoṣaṃ śatāṃśena
vakṣye samprati samyagyad bījaṃ samarase jīrṇam
piṣṭistambhādividhiṃ prakāśyamānaṃ budhāḥ śṛṇuta
rājāvartakavimalapītābhragandhatāpyarasakaiśca
kāṃkṣīkāsīsaśilādaradaiśca samanvitaṃ nāgam
ahimārarasaiḥ puṭitaṃ māraya nāgaṃ nirutthakaṃ yāvat
tadanu ca tasya hi madhye śulbaṃ gandhaṃ ca lavaṇakaṃkuṣṭham
tatsarvaṃ śatavārān bhāvaya pakvārkapatrasalilaiśca
ghoṣākṛṣṭe śulbe cūrṇaṃ nirvāhayecchataśaḥ
śulbena tena hi samaṃ rasakapītābhrasatvavimalaṃ ca
gairikamākṣikasattvaṃ ṭaṅkaṇanāgaṃ ca tīkṣṇayutam
etair dvandvaṃ kṛtvā mākṣikavāpena rañjayecchulvam
vārāṃśca viṃśatirapi galitaṃ secayettadanu
nirguṇḍīkākamācīkanyārasamelanaṃ kṛtvā
vārān sapta ca vidhinā tadapi ca nirvāpayeddhemni
yāvaccaturviṃśatiguṇaṃ bījavaraṃ rañjayettacca
pakvaṃ mākṣikameva hi tena ca vidhinā tadapi caturviṃśatiguṇam
tadbījaṃ laghumātraṃ rasarāje saṃskṛte pūrvam
mūṣāyāṃ khalu dattvā daśaguṇaṃ ca gandhakaṃ dāhyam
athavā vālukayantre sudṛḍhe caturdaśāṃgulamūṣāyām
madhye sūtaṃ muktvā laghutarapuṭayogataḥ pihitā
tena samaṃ bījavare piṣṭiḥ pādāṃśataḥ kāryā
aṃgulinavaparimāṇe mūṣāmadhye ca piṣṭikāṃ dattvā
nirguṇḍīkākamācīgojihvādugdhikāraktā
gṛhakanyāmadhusaindhavapiṇḍairapi samantataśchādyā
tāvatkāryaḥ puṭayogo yāvad dṛḍhatāṃ samāyāti
ṣaḍguṇagandhakatālakakāṃkṣīkāsīsalavaṇakṣāram
tāpyaṃ tatsarvasamaṃ deyaṃ bāhye tadauṣadhipiṇḍam
ṣaḍguṇaṣaḍguṇasahitaṃ piṣṭīṃ yantre'tha kacchape dattvā
svedyaṃ puṭayogena tu tridinaṃ ghaṭikātrayaṃ yāvat
uddhṛtya tato yatnāt piṣṭvā sucūrṇitāṃ kṛtvā
samabījena tu sāryo nāgaṃ triguṇaṃ tataḥ samuttārya
pratisāraṇā ca kāryā jāritasūtena bījayuktena
anusāraṇā ca paścāttriguṇaṃ bījaṃ bhavedyatra
prāguktaṃ tasyopari mṛtanāgaṃ śataguṇaṃ vāhyam
tena ca ghoṣākṛṣṭe śulbe vedho'tha saptaśataiḥ
krāmaṇam etatprāgapi mākṣikadaradagandhakaśilābhiḥ
rājāvartakavimalapravālakaṅkuṣṭhatutthaviṣaiḥ
kāntagairikaṭaṃkaṇabhūmilatārudhiraśakragoparasaiḥ
mahiṣīṇāṃ karṇamalair mṛtalohaṃ vāyasasya viṣṭhā ca
pārāvatasya viṣṭhā strīpayaḥ sarvam ekataḥ kṛtvā
krāmaṇakalkaṃ caitacchatavārān raktapītagaṇaiḥ
bhāvyaṃ kaṃguṇitaile krauñcīpittabhāvanāḥ sapta
kalkenānena pacet sāritapiṣṭiṃ ca haṇḍikāyāṃ hi
yāvadraktā bhavati hi gacchati nāgaṃ samuttārya
tāvatkṣepaṃ ca kṣipetsarvasminsāraṇādau ca
evaṃ hi koṭivedhī rasarājaḥ krāmito bhūtvā
puṃstvāderucchrāyaprado bhūtvā bhogāndatte
abhrakamākṣikakanakaṃ nāgayutaṃ militaṃ vidhinā
sūte piṣṭiḥ kāryā divyauṣadhiyogataḥ puṭitā
ṣaḍguṇagandhakadāhaḥ śilayā nāgaṃ samuttārya
tāre hemākṛṣṭirmilitā syāt ṣoḍaśāṃśena
mākṣikanihataṃ śulbaṃ śilayā nihataṃ ca nāgatulyāṃśam
puṭitaṃ jambīrarasaiḥ saindhavasahitaṃ pacetsthālyām
taccūrṇaṃ ghṛtamadhukaṭaṅkaṇasahitaṃ ca guptamūṣāyām
tāre triguṇaṃ vyūḍhaṃ hemākṛṣṭirbhaveddivyā
śulbaṃ balinā nihataṃ tīkṣṇaṃ daradena nihatasamabhāgam
ekīkṛtvā puṭayetpacen mātārasenaiva
tāre vyūḍhaṃ triguṇaṃ mārjārākṣanibhaṃ bhavettacca
liptaṃ rasena puṭitaṃ hemārdhena mātrayā tulyam
liptaṃ tadanu puṭitaṃ nāgaṃ hi rasena pādayuktena
kharparakasthaṃ kṛtvā kāryaṃ vidhinā dṛḍhaṃ tāpyam
nirguṇḍīrasabhāvitapuṭitaṃ śilayā vartitaṃ ślakṣṇam
tāvanmṛditapuṭitaṃ nirutthabhāvaṃ vrajedyāvat
tāre tannirvyūḍhaṃ yāvatpītaṃ bhavedruciram
hemasamena ca militaṃ mātrātulyaṃ bhavetkanakam
tāpyaṃ cāṃgulisaṃjñaṃ cūrṇaṃ kṛtvā tadantare dattvā
śulbasya guptamūṣā kāryā puṭitāpyatha ca dhmātā
hemnā militaṃ vidhinā mātrātulyaṃ bhavatyeva
pādādijīrṇasūte lihyāt patrāṇi hemakṛṣṭīnām
krāmaṇayogena tato vilipya vidhinā nidhāya tulyādhaḥ
paścāddhemnā sahitaṃ dhmātaṃ mūṣodare samāvartya
yantraṃ haṇḍyāṃ pakvaṃ pañcamṛdāvāpya puṭapakvam
vakṣyāmi cālepavidhiṃ kramati ca sūto yathā hi patreṣu
rañjati yena vidhinā samāsataḥ sūtarājastu
kṛtvālaktakavastraṃ liptamanusnehamupari cūrṇena
avacūrṇitaṃ tu kṛtvā gandhakaśilayā vidhānena
tadupari śṛtaṃ ca dattvā gandhakaśilācūrṇaṃ ca sūtavare
paścādvartiḥ kāryā pātre dhṛtvāyase ca same
dīpaṃ pratibodhya tatastailaṃ dattvā tataḥ stokam
pākaṃ yāmasyārdhaṃ svāṅge śītaṃ tataḥ kāryam
gṛhṇīyādatha sūtakṛṣṭīṃ liptā tatastena
krāmaṇayogairliptvā puṭitā sā hemni nirdhmātā
athavā daradaśilālair gandhakamākṣīkapakvamṛtanāgaiḥ
kaṃkuṣṭhapravālasahitaiḥ piṣṭaiśca kaṅguṇītaile
madhye sūto yukto mṛditaḥ khalve tathāyase vidhinā
saṃsvedya vaṃśanalikāṃ dolāyantreṇa sveditaṃ tridinam
etairliptvā kṛṣṇaiḥ patraṃ pūrvoktavidhānena
nāgaṃ dattvā prakaṭaṃ stokaṃ stokaṃ krameṇaiva
bhavati hi kanakaṃ divyamakṣīṇaṃ devayogyaṃ ca
evaṃ jāritasūte sakalāḥ khalu haṇḍikāḥ sarvāḥ
nirbījaṃ samajīrṇe pādaikenaiva ṣoḍaśāṃśena
ardhena pādayogaṃ pādenaikena tulyakanakaṃ ca
tārākṛṣṭiṃ vakṣye mṛtavaṅgaṃ tālakena tulyāṃśam
lambitamatha nirdhmātaṃ tāmraṃ tārachaviṃ vahati
paścānnāgaṃ deyaṃ prakāśamūṣāsu nirmalaṃ yāvat
tāvad dhmātaṃ vidhinā sunirmalaṃ nistaraṅgaṃ tu
tālaśilāsarjikābhiḥ saindhavalavaṇena nayanahitasahitaiḥ
ekaikaṃ sahitaṃ vā vedhaṃ dattvā punaḥ śulbe
chagaṇaṃ māhiṣatakraṃ snuhīkṣīreṇa sarpiṣā kramaśaḥ
saguḍadugdhamadhuvimiśraiḥ kramaśo vedhe niṣekaśca
kāñcī brāhmī kuṭilaṃ tālakaṃ samabhāgayojitaṃ dhmātam
śulbaṃ viddhamanena tu tārākṛṣṭirbhaveddivyā
evaṃ tārākṛṣṭirliptvā viddhā rasena sāritena
tāraṃ karoti vimalaṃ lepaṃ vā pādajīrṇādi
iti miśrīkṛtaviddhaṃ kramitaṃ tvatha mātṛkātulyam
tāradalaṃ bhavati chedanatāḍananikaṣaiśca nirdoṣam
evaṃ vedhavidhānaṃ śāstravidhijñena karmakuśalena
jñātvā gurūpadeśaṃ kartavyaṃ karmanipuṇena
iti rasarājasya vidhau vedhavidhānaṃ prasaṃgataḥ proktam
adhunā proktānapi vakṣyāmi rasāyane yogān
ādau prātaḥ prātaḥ saindhavayuktaṃ ghṛtaṃ pibettridinam
tadanu kvāthaṃ tridinaṃ yuñjīyāt ketakītanujam
vidhinā svedyo dehaḥ kartavyo vārtikendreṇa
kvathitaṃ kaṭurohiṇyāḥ saṃśodhanam anuprayuñjīta
tadanu ca śuddhādūrdhvaṃ śleṣmānte recite sakalam
yāvakapathyaṃ tridinaṃ ghṛtasahitaṃ tatprayuñjīta
punarapi ca pānayogaṃ vakṣyāmi ca sakalabhuvanahitakṛtaye
pītvā prathame yāme coṣṇodakasamamidaṃ cūrṇam
pathyāsaindhavadhātrīmaricavacāguḍaviḍaṅgarajanīnām
śuṇṭhīpippalyor api cūrṇaṃ tridinaṃ prayuñjīta
amunā śuddhaśarīraḥ parihatasaṃsargadoṣabalī
pītvā payasā sahitaṃ yāvakamamunā bhavecchuddhaḥ
akṛtakṣetrīkaraṇe rasāyanaṃ yo naraḥ prayuñjīta
tasya krāmati na rasaḥ sa rasaḥ sarvāṅgadoṣakṛdbhavati
iti śuddho jātabalaḥ śālyodanayāvakākhyamudgarasaḥ
kṣetrīkṛtanijadehaḥ kurvīta rasāyanaṃ vidhivat
suratarutailaghṛtamadhudhātrīrasapayāṃsi nirmathya
pītvā viśuddhakoṣṭho bhavati pumānantaritaśuddhaḥ
māsena kāntimedhe dvābhyāṃ praśamayati doṣanikaraṃ ca
māsatritayena punaḥ svādamaravapurmahātejāḥ
suradārutailamājyaṃ triphalārasasaṃyutaṃ ca samabhāgam
pītaṃ tat saptāhānnayanavikāraṃ śamaṃ nayati
suratarutailaṃ saghṛtaṃ pītvā śālyodanaṃ ca sakṣīram
jīrṇāhāre bhuktvā harati hi sakuṣṭhān pīnasādīṃśca
ghṛtasahitaḥ pittakṛtāntailayukto vātasaṃbhavān rogān
guḍasahito madhunā vā kaphajān hantyamaradārurasaḥ
varjitakāṃjikaśākaṃ payasā śālyodanaṃ ca yuñjīta
dvicatuḥṣaṭpalamānaṃ mātrādhamamadhyamajyeṣṭhāḥ
tadanu pātanaśuddhaṃ sūtakam āroṭam aśnīyāt
svedanamūrcchotthāpanapātanarodhāśca niyamaśca
abhrakasahitaḥ pātyo vidhinā yāvatsthiro bhavati
athavā mākṣikasahitaḥ pātyaḥ sūto vidhānena
ityāroṭaḥ sūtaḥ kṣetrīkaraṇe niyujyate prathamam
athavā bhasma ca kṛtvā baddho vā kalkayogena
mākṣikaśilājatulohacūrṇapathyākṣaviḍaṅgaghṛtamadhubhiḥ
saṃyuktaṃ rasamādau kṣetrīkaraṇāya yuñjīta
iti kalkīkṛtasūtaṃ ghanakāntamadhughṛtādisaṃyuktam
bhuktvāmaratāṃ gacchetkṣetrīkaraṇaṃ pradhānamidam
atha kṛṣṇaṃ vā pītaṃ vā saṃyojyaṃ ghanaṃ śikhiprabhaṃ bahuśaḥ
surabhīkṣīraniṣiktaṃ gatagiridoṣaṃ rasāyane yojyam
niścandrikamapi śuddhaṃ viḍaṃgatriphalājyamadhusamāyuktam
pratidivasaṃ palamekaṃ bhuktvā kṣīrāśano vidhinā
trikaṭukaviḍaṅgatriphalāmākṣikaśilājatuyutaṃ vyoma
kṣīraudanam aśnīyājjīvati jantuḥ śataṃ varṣam
ityevamādayo'nye kāñjikayuktāśca kīrtitā bahuśaḥ
patrābhrakaprayogā varjyā niryuktikāste hi
ye patrābhrakayogā rasāyanārthaṃ kīrtitā vidhinā
ajñātadravyaguṇaistairupadiṣṭo jarāmṛtyuḥ
aprāptalokabhāvaṃ ghano'sya jaṭharāgnimupaśamaṃ nayati
agniṃ vināpi naśyati paribhūto vividharogagaṇaiḥ
abhrasya rasāyanināṃ bhakṣyamiha kīrtitaṃ paraṃ satvam
trividhaṃ gaganamabhakṣyaṃ kācaḥ kiṭṭaṃ ca pattrarajaḥ
ādau ghanaloharajastriphalārasabhāvanaiś ca nirghṛṣṭam
kurvītāñjanasadṛśaṃ sthagitavastreṇa sūryakaraiḥ
itthaṃ ślakṣṇaṃ kṛtvā vividhakāntalohacūrṇasamam
lohaghanaṃ ca tadevaṃ bhṛṅgeṇa ca sādhayed bahuśaḥ
triphalāghṛtamadhumiśritam amṛtam idaṃ māsasthitaṃ dhānye
śastrakaṭorikasampuṭamadhyagataṃ pūjitaṃ mantraiḥ
māsena tu taduddhṛtya jñātvā balaṃ tatprayuñjīta
kāntaṃ vinātha gaganaṃ gaganaṃ vinā tathā ca kāntam
sthaulyaṃ paṭalaṃ kācaṃ timirārbudakarṇanādaśūlāni
hantyarśāṃsi bhagandaramehaplīhādi pālityam
etatkurvanmatimān gorasamastupradhānam aśnīyāt
jāṅgalamudgājyapayaḥ śālyodanaṃ brahmacaryeṇa
ghanasatvapādajīrṇaḥ kāntajīrṇo yattīkṣṇasamajīrṇaḥ
kṣetrīkaraṇaḥ paramaḥ prayujyate'pi punarāroṭaḥ
ghanasatvakāntasūtaṃ mṛtahema śatāvarīrasopetam
ghṛtamadhulīḍhaṃ varṣānnihanti mṛtyuṃ jarāṃ caiva
eṣāmekaṃ yogaṃ kṣetrīkaraṇārthamāditaḥ kṛtvā
saṃvatsaramayanaṃ vā niḥśreyasasiddhaye yojyam
abhrakasasyakamākṣikarasakadaradavimalavajragirijatubhiḥ
vaikrāntakāntatīkṣṇair hāṭakatārāratāmraiśca
saṃyuktairvyastairvā dvitricaturbhir yathālābham
jīrṇahato rasendro rasāyane śasyate sadbhiḥ
viṣanāgavaṅgabaddho bhukto hi rasaḥ karoti kuṣṭhādīn
uparasabaddhe tu rase sphuṭanti bhukte tathāṅgāni
ghanasattvakāntakāñcībhāskaratīkṣṇaiś ca cīrṇajīrṇasya
sūtasya guñjāmātrā māṣakamekaṃ parā mātrā
śatavedhino dviguñjā tathā sahasraikavedhino guñjā
ardhā ca lakṣavedhinaḥ siddhārthaḥ koṭivedhinaḥ sūtāt
hemaniyojitasūtaṃ kāntamaṇiṃ vividhaguṭikāśca
japahomadevatārcananirataḥ pumāniti dhārayet
śālestu piṣṭakodbhavabhojanam ājyaṃ ca mudgamāṃsarasaiḥ
yavagodhūmānnāni ca gokṣīraṃ mastu ca viśeṣāt
pāne jalamakṣāraṃ madhurāṇi yāni kāni śastāni
peyaṃ cāturjātakarpūrāmodamuditamukham
madyāranālapānaṃ tailaṃ dadhi vā rase neṣṭam
kaṭutailenābhyaṅgaṃ vapuṣi na kuryādrasāyane matimān
dagdham apakvam amadhuram uṣṇaṃ kṣīraṃ na naṣṭamāṃsaṃ tu
paryuṣitaṃ phalamūlaṃ bhakṣyaṃ naivātra nirdiṣṭam
atha laṅghanaṃ na kāryaṃ yāmādho bhojanaṃ naiva
ityapanīya niṣiddhaṃ rasarāje dhīmatā kāryam
varjitacintākopaḥ kuryācca sukhāmbunā snānam
noccāṭayed grahajvararākṣasabhūtāni mātṛdevīṃśca
parame brahmaṇi līnaḥ praśāntacittaḥ samatvamāpannaḥ
āśvāsayan trivargaṃ vijitya rasānandaparitṛptaḥ
yastyaktvā śāstravidhiṃ pravartate svecchayā rase mūḍhaḥ
tasya viruddhācārād ajīrṇamutpadyate nitarām
sambhavatīhājīrṇe nidrālasyaṃ jvarastamo dāhaḥ
nābhitalaśūlamalpaṃ jaḍatāruciraṅgabhaṅgaśca
jñātvetyevam ajīrṇam asya pracchādanāya yogo'yam
kāryo divasatritayaṃ saṃtyajya rasāyanaṃ sudhiyā
karkoṭīmūlarasaṃ kaṣāyam atha sindhunā pibettridinam
sauvarcalasahitaṃ vā gojalasahitaṃ rasājīrṇe
piṣṭvātha mātuluṅgīṃ pibati rasaṃ śuṇṭhisaindhavaṃ prātaḥ
kvathitaṃ gosalilena tu rakṣati samyak rasājīrṇam
kathamapi yaccājñānāt nāgādikalaṅkito raso bhuktaḥ
tannodanāya ca pibet gojalakaṭukāravalliśiphāḥ
śarapuṃkhāsuradālīpaṭolabimbīśca kākamācī ca
ekatamā ceduditā śṛtāmajīrṇe hi seveta
atyamlalavaṇakaṭukai rasasaṃsrāvo jaro bhavati
atimadhuraiśca vinaśyati jaṭharavahniḥ satatabhuktaiśca
yaḥ punarevaṃ satataṃ karoti mūḍhaḥ samāhāram
tasya vinaśyatyagnirna khalu krāmati raso bhaved vyādhiḥ
yastu mahāgnisahatvād rasācchatasahasralakṣavedhīśaḥ
anayā kriyayā sidhyati sa yatnādrasakriyāyogāt
śatasahasralakṣavedhī koṭir athārbudanirbudaṃ vāpi
piṣṭaṃ bhuñjīta rasaṃ balisahitaṃ siddhido bhavati
krāmati tato hi sūto janayati putrāṃśca devagarbhābhān
strīṣu ca niścalakāmo bhavati valīpalitanirmuktaḥ
buddhirbalaṃ prabhāvaḥ saha cāyuṣā vardhate rasāyaninaḥ
prāptasya divyabuddhiṃ divyāśca guṇāḥ pravardhante
evaṃ rasasaṃsiddho duḥkhajarāmaraṇavarjito guṇavān
khegamanena ca nityaṃ saṃcarate sakalabhuvaneṣu
dātā bhuvanatritaye sraṣṭā so'pīha padmayoniriva
bhartā viṣṇuriva syātsaṃhartā rudravadbhavati
kāntābhrasattvahematāraṃ cārkaḥ samāṃśataḥ saṃkhyā
baddhaṃ sūtasamāṃśaṃ dhmātaṃ golaṃ kṛtaṃ khoṭam
bāhye rasena liptaṃ vadanagataṃ śastravārakaṃ rogān
hanti hi śarīrasaṃsthān nāmnāmarasundarī guṭikā
yaḥ pūrvoktaḥ sūto lakṣādūrdhvaṃ ca vedhate lohān
baddhe sāraṇayogair mukhāsthe ca jārayedratnam
yuktaḥ samāṃśanāgaiḥ suralohāyaskāntatāpyasattvaiśca
abhrakasattvasametā guṭikā mṛtasaṃjīvanī nāma
hemayutā gulucchake mukuṭe vā kaṇṭhasūtrakarṇe vā
mṛtyubhayaśokarogaviṣaśastrajarāsatataduḥkhasaṅghātam
yasyāṅge nihiteyaṃ guṭikā mṛtasaṃjīvanī nāma
so'surayakṣakinnarapūjyatamaḥ siddhayogīndraiḥ
prakṣālya toyamadhye guṭikā ghaṭikādvayaṃ tataḥ kṣiptvā
tacceyaṃ vadanagatā mṛtakasyotthāpanaṃ kurute
toyaṃ tadeva pibati svasthaṃ pathyānvitastataḥ puruṣaḥ
labhate divyaṃ sa vapurmṛtyujarāvarjitaḥ sudṛḍham
kāntaghanasattvakamalaṃ hema ca tāraṃ yathā kṛtadvandvam
samajīrṇaṃ bījavaraṃ vajrayutaṃ vajriṇī guṭikā
eṣā mukhakuharagatā kurute navanāgatulyabalam
tadvapurapi durbhedyaṃ mṛtyujarāroganirmuktam
dhūmāvalokitarase pañcamahāratnajārite sārite
bījena gaganasattve mākṣikakāntaprayuktena
khecarasaṃjñā guṭikā patati mukhe kṣiptamātreṇa
devāsurasiddhagaṇaiḥ pūjyatamo bhavati cendrādyaiḥ
rasavādo'nantaguṇo dravagolakakalkabhedena
kalitaḥ pradhānasiddhairyair dṛṣṭaste jayanti narāḥ
śītāṃśuvaṃśasambhavahaihayakulajanmajanitaguṇamahimā
sa jayati śrīmadanaśca kirātanātho rasācāryaḥ
yasya svayamavatīrṇā rasavidyā sakalamaṅgalādhārā
paramaśreyasahetuḥ śreyaḥ parameṣṭhinaḥ pūrvam
tasmāt kirātanṛpater bahumānam avāpya rasakarmanirataḥ
rasahṛdayākhyaṃ tantraṃ viracitavān bhikṣugovindaḥ
