brahmarātryāṃ vyatītāyāṃ prabuddhe padmasaṃbhave
viṣṇuḥ sisṛkṣur bhūtāni jñātvā bhūmiṃ jalānugām
jalakrīḍāruci śubhaṃ kalpādiṣu yathā purā
vārāham āsthito rūpam ujjahāra vasuṃdharām
vedapādo yūpadaṃṣṭraḥ kratudantaś citīmukhaḥ
agnijihvo darbharomā brahmaśīrṣo mahātapāḥ
ahorātrekṣaṇo divyo vedāṅgaśrutibhūṣaṇaḥ
ājyanāsaḥ sruvatuṇḍaḥ sāmaghoṣasvano mahān
dharmasatyamayaḥ śrīmān kramavikramasatkṛtaḥ
prāyaścittamahāghoṇaḥ paśujānur mahākṛtiḥ
udgātrāntro homaliṅgo bījauṣadhimahāphalaḥ
vedyantarātmā mantrasphigvikṛtaḥ somaśoṇitaḥ
vediskandho havirgandho havyakavyādivegavān
prāgvaṃśakāyo dyutimān nānādīkṣābhir anvitaḥ
dakṣiṇāhṛdayo yogamahāmantramayo mahān
upākarmoṣṭharuciraḥ pravargyāvartabhūṣaṇaḥ
nānāchandogatipatho guhyopaniṣadāsanaḥ
chāyāpatnīsahāyo vai maṇiśṛṅga ivoditaḥ
mahīṃ sāgaraparyantāṃ saśailavanakānanāṃ
ekārṇavajalabhraṣṭām ekārṇavagataḥ prabhuḥ
daṃṣṭrāgreṇa samuddhṛtya lokānāṃ hitakāmyayā
ādidevo mahāyogī cakāra jagatīṃ punaḥ
evaṃ yajñavarāheṇa bhūtvā bhūtahitārthinā
uddhṛtā pṛthivī devī rasātalagatā purā
uddhṛtya niścale sthāne sthāpayitvā tathā svake
yathāsthānaṃ vibhajyāpas tadgatā madhusūdanaḥ
sāmudryaś ca samudreṣu nādeyīś ca nadīṣu ca
palvaleṣu ca pālvalyaḥ saraḥsu ca sarobhavāḥ
pātālasaptakaṃ cakre lokānāṃ saptakaṃ tathā
dvīpānām udadhīnāṃ ca sthānāni vividhāni ca
sthānapālān lokapālān nadīḥ śailavanaspatīn
ṛṣīṃś ca sapta dharmajñān vedān sāṅgān surāsurān
piśācoragagandharvayakṣarākṣasamānuṣān
paśupakṣimṛgādyāṃś ca bhūtagrāmaṃ caturvidham
meghendracāpaśampādyān yajñāṃś ca vividhāṃs tathā
evaṃ varāho bhagavān kṛtvedaṃ sacarācaram
jagaj jagāma lokānām avijñātāṃ tadā gatim
avijñātāṃ gatiṃ yāte devadeve janārdane
vasudhā cintayāmāsa kā dhṛtir me bhaviṣyati
pṛcchāmi kaśyapaṃ gatvā sa me vakṣyaty asaṃśayam
madīyāṃ vahate cintāṃ nityam eva mahāmuniḥ
evaṃ sā niścayaṃ kṛtvā devī strīrūpadhāriṇī
jagāma kaśyapaṃ draṣṭuṃ dṛṣṭavāṃs tāṃ ca kaśyapaḥ
nīlapaṅkajapatrākṣīṃ śāradendunibhānanām
alisaṃghālakāṃ śubhrāṃ bandhujīvādharāṃ śubhām
subhrūṃ susūkṣmadaśanāṃ cārunāsāṃ natabhruvam
kambukaṇṭhīṃ saṃhatorūṃ pīnorujaghanasthalām
virejatuḥ stanau yasyāḥ samau pīnau nirantarau
śakrebhakumbhasaṃkāśau śātakumbhasamadyutī
mṛṇālakomalau bāhū karau kisalayopamau
rukmastambhanibhāv ūrū gūḍhe śliṣṭe ca jānunī
jaṅghe virome susame pādāvatimanoramau
jaghanaṃ ca ghanaṃ madhyaṃ yathā kesariṇaḥ śiśoḥ
prabhāyutā nakhās tāmrā rūpaṃ sarvamanoharam
kurvāṇāṃ vīkṣitair nityaṃ nīlotpalayutā diśaḥ
kurvāṇāṃ prabhayā devīṃ tathā vitimirā diśaḥ
susūkṣmaśuklavasanāṃ ratnottamavibhūṣitāṃ
padanyāsair vasumatīṃ sapadmām iva kurvatīṃ
rūpayauvanasampannāṃ vinītavad upasthitām
samīpam āgatāṃ dṛṣṭvā pūjayitvātha kaśyapaḥ
uvāca tāṃ varārohe vijñātaṃ hṛdgataṃ mayā
dhare tava viśālākṣi gaccha devi janārdanam
sa te vakṣyaty aśeṣeṇa bhāvinī te yathā dhṛtiḥ
kṣīrode vasatis tasya mayā jñātā śubhānane
dhyānayogena cārvaṅgi tvadarthaṃ tatprasādataḥ
ity evam uktā sampūjya kaśyapaṃ vasudhā tataḥ
prayayau keśavaṃ draṣṭuṃ kṣīrodam atha sāgaram
sā dadarśāmṛtanidhiṃ candraraśmimanoharam
pavanakṣobhasaṃjātavīcīśatasamākulam
himavacchatasaṃkāśaṃ bhūmaṇḍalam ivāparam
vīcīhastaiḥ pracalitair āhvayānam iva kṣitim
tair eva śuklatāṃ candre vidadhānam ivāniśam
antarasthena hariṇā vigatāśeṣakalmaṣam
yasmāt tasmād dhārayantaṃ suśuklāṃ tanum ūrjitām
pāṇḍuraṃ khagamāgamyam adhobhuvanavartinam
indranīlakaḍārāḍhyaṃ viparītam ivāmbaram
phalāvalīsamudbhūtavanasaṃgham ivācitam
nirmokam iva śeṣāher vistīrṇāntam atīva hi
taṃ dṛṣṭvā tatra madhyasthaṃ dadṛśe keśavālayam
anirdeśyaparīmāṇam anirdeśyarddhisaṃyutam
śeṣaparyaṅkagaṃ tasmin dadarśa madhusūdanam
śeṣāhiphaṇaratnāṃśudurvibhāvyamukhāmbujam
śaśāṅkaśatasaṃkāśaṃ sūryāyutasamaprabham
pītavāsasamakṣobhyaṃ sarvaratnavibhūṣitam
mukuṭenārkavarṇena kuṇḍalābhyāṃ virājitam
saṃvāhyamānāṅghriyugaṃ lakṣmyā karatalaiḥ śubhaiḥ
śarīradhāribhiḥ śastraiḥ sevyamānaṃ samantataḥ
taṃ dṛṣṭvā puṇḍarīkākṣaṃ vavande madhusūdanam
jānubhyām avaniṃ gatvā vijñāpayati cāpy atha
uddhṛtāhaṃ tvayā deva rasātalatalaṃ gatā
svasthāne sthāpitā viṣṇo lokānāṃ hitakāmyayā
tatrādhunā hi deveśa kā dhṛtir me bhaviṣyati
evam uktas tayā devyā devo vacanam abravīt
varṇāśramācāraratāḥ santaḥ śāstraikatatparāḥ
tvāṃ dhare dhārayiṣyanti teṣāṃ tvadbhāra āhitaḥ
evam uktā vasumatī devadevam abhāṣata
varṇānām āśramāṇāṃ ca dharmān vada sanātana
tvatto 'ham śrotum icchāmi tvaṃ hi me paramā gatiḥ
namas te devadeveśa devāribalasūdana
nārāyaṇa jagannātha śaṅkhacakragadādhara
padmanābha hṛṣīkeśa mahābalaparākrama
atīndriya suduṣpāra deva śārṅgadhanurdhara
varāha bhīma govinda purāṇa puruṣottama
hiraṇyakeśa viśvākṣa yajñamūrte nirañjana
kṣetrakṣetrajñadeveśa salilārṇavaśāyaka
mantra mantravahācintya vedavedāṅgavigraha
jagato 'sya samagrasya sṛṣṭisaṃhārakāraka
dharmādharmajña dharmāṅga dharmayone varaprada
viṣvaksenāmṛta vyoma madhukaiṭabhasūdana
bṛhatāṃ bṛṃhaṇājñeya sarva sarvābhayaprada
vareṇyānagha jīmūta jagannirmāṇakāraka
āpyāyana apāṃ sthāna caitanyādhāra niṣkriya
saptaśīrṣādhvaraguro purāṇapuruṣottama
dhruvākṣara susūkṣmeśa bhaktavatsala pāvana
tvaṃ gatiḥ sarvadevānāṃ tvaṃ gatir brahmavādinām
tathā viditavedyānāṃ gatis tvaṃ puruṣottama
prapannāsmi jagannātha dhruvaṃ vācaspatiṃ prabhum
subrahmaṇyam anādhṛṣyaṃ vasuṣeṇaṃ vasupradam
mahāyogabalopetaṃ pṛśnigarbhaṃ dhṛtārciṣam
vāsudevaṃ mahātmānaṃ puṇḍarīkākṣaṃ acyutam
surāsuraguruṃ devaṃ vibhuṃ bhūtamaheśvaram
ekavyūhaṃ caturbāhuṃ jagatkāraṇakāraṇam
brūhi me bhagavan dharmāṃś cāturvarṇyasya śāśvatān
āśramācārasaṃyuktān sarahasyān sasaṃgrahān
evam uktas tu deveśaḥ kṣoṇyā kṣoṇīm abhāṣata
śṛṇu devi dhare dharmāṃś cāturvarṇyasya śāśvatān
āśramācārasaṃyuktān sarahasyān sasaṃgrahān
ye tu tvāṃ dhārayiṣyanti santas teṣāṃ parāyaṇān
niṣaṇṇā bhava vāmoru kāñcane 'smin varāsane
sukhāsīnā nibodha tvaṃ dharmān nigadato mama
śuśruve vaiṣṇavān dharmān sukhāsīnā dharā tadā
brāhmaṇaḥ kṣatriyo vaiśyaḥ śūdraś ceti varṇāś catvāraḥ
teṣām ādyā dvijātayas trayaḥ
teṣāṃ niṣekādyaḥ śmaśānānto mantravat kriyāsamūhaḥ
teṣāṃ ca dharmāḥ
brāhmaṇasyādhyāpanam
kṣatriyasya śastranityatā
vaiśyasya paśupālanam
śūdrasya dvijātiśuśrūṣā
dvijānāṃ yajanādhyayane
athaiteṣāṃ vṛttayaḥ
brāhmaṇasya yājanapratigrahau
kṣatriyasya kṣititrāṇam
kṛṣigorakṣavāṇijyakusīdayonipoṣaṇāni vaiśyasya
śūdrasya sarvaśilpāni
āpady anantarā vṛttiḥ
kṣamā satyam damaḥ śaucaṃ dānam indriyasaṃyamaḥ
ahiṃsā guruśuśrūṣā tīrthānusaraṇaṃ dayā
ārjavaṃ lobhaśūnyatvaṃ devabrāhmaṇapūjanam
anabhyasūyā ca tathā dharmaḥ sāmānya ucyate
atha rājadharmāḥ
prajāparipālanam
varṇāśramāṇāṃ sve sve dharme vyavasthāpanam
rājā ca jāṅgalaṃ paśavyaṃ sasyopetaṃ deśam āśrayet
vaiśyaśūdraprāyaṃ ca
tatra dhanvanṛmahīvārivṛkṣagiridurgāṇām anyatamaṃ durgam āśrayet
tatrasthaś ca svasvagrāmādhipān kuryāt
daśādhyakṣān
śatādhyakṣān
deśādhyakṣāṃś ca
grāmadoṣāṇāṃ grāmādhyakṣaḥ parihāraṃ kuryāt
aśakto daśagrāmādhyakṣāya nivedayet
so 'py aśaktaḥ śatādhyakṣāya
so 'py aśakto deśādhyakṣāya
deśādhyakṣo 'pi sarvātmanā doṣam ucchindyāt
ākaraśulkataranāgavaneṣvāptān niyuñjīta
dharmiṣṭhān dharmakāryeṣu
nipuṇān arthakāryeṣu
śūrān saṃgrāmakarmasu
ugrān ugreṣu
ṣaṇḍhān strīṣu
prajābhyo balyarthaṃ saṃvatsareṇa dhānyataḥ ṣaṣṭham aṃśam ādadyāt
sarvasasyebhyaś ca
dvikaṃ śataṃ paśuhiraṇyebhyo vastrebhyaś ca
māṃsamadhughṛtauṣadhigandhapuṣpamūlaphalarasadārupatrājinamṛdbhāṇḍāśmabhāṇḍavaidalebhyaḥ ṣaṣṭhabhāgaṃ rājā
brāhmaṇebhyaḥ karādānaṃ na kuryāt
te hi rājño dharmakarāḥ
rājā ca prajābhyaḥ sukṛtaduṣkṛtebhyaḥ ṣaṣṭhāṃśabhāk
svadeśapaṇyāc ca śulkāṃśaṃ daśamam ādadyāt
paradeśapaṇyāc ca viṃśatitamam
śulkasthānād apakrāman sarvāpahāram āpnuyāt
śilpinaḥ karmajīvinaś ca māsenaikaṃ rājñaḥ karma kuryuḥ
svāmyamātyadurgakośadaṇḍarāṣṭramitrāṇi prakṛtayaḥ
taddūṣakāṃś ca hanyāt
svarāṣṭrapararāṣṭrayoś ca cāracakṣuḥ syāt
sādhūnāṃ pūjanaṃ kuryāt
duṣṭāṃś ca hanyāt
śatrumitrodāsīnamadhyameṣu sāmabhedadānadaṇḍān yathārhaṃ yathākālaṃ prayuñjīta
saṃdhivigrahayānāsanasaṃśrayadvaidhībhāvāṃś ca yathākālam āśrayet
caitre mārgaśīrṣe vā yātrāṃ yāyāt
parasya vyasane vā
paradeśāvāptau taddeśadharmān nocchindyāt
pareṇābhiyuktaś ca sarvātmanā svarāṣṭraṃ gopāyet
nāsti rājñāṃ samare tanutyāgasadṛśo dharmaḥ
gobrāhmaṇanṛpamitradhanadārajīvitarakṣaṇāt ye hatās te svargalokabhājaḥ
varṇasaṃkararakṣaṇārthaṃ ca
rājā parapurāvāptau tatra tatkulīnam abhiṣiñcet
na rājakulam ucchindyāt
anyatrākulīnarājakulāt
mṛgayākṣastrīpānābhiratiṃ pariharet
vākpāruṣyadaṇḍapāruṣye ca
nārthadūṣaṇaṃ kuryāt
ādyadvārāṇi nocchindyāt
nāpātravarṣī syāt
ākarebhyaḥ sarvam ādadyāt
nidhiṃ labdhvā tadardhaṃ brāhmaṇebhyo dadyāt
dvitīyam ardhaṃ kośe praveśayet
nidhiṃ brāhmaṇo labdhvā sarvam ādadyāt
kṣatriyaś caturtham aṃśaṃ rājñe dadyāt caturtham aṃśaṃ brāhmaṇebhyaḥ ardham ādadyāt
vaiśyas tu caturtham aṃśaṃ rājñe dadyāt brāhmaṇebhyo 'rdhaṃ caturtham aṃśam ādadyāt
śūdraś cāvāptaṃ dvādaśadhā vibhajya pañcāṃśān rājñe dadyāt pañcāṃśān brāhmaṇebhyaḥ aṃśadvayam ādadyāt
aniveditavijñātasya sarvam apaharet
svanihitād rājñe brāhmaṇavarjaṃ dvādaśam aṃśaṃ dadyuḥ
paranihitaṃ svanihitam iti bruvaṃs tatsamaṃ daṇḍam āvahet
bālānāthastrīdhanāni rājā paripālayet
caurahṛtaṃ dhanam avāpya sarvam eva sarvavarṇebhyo dadyāt
anavāpya ca svakośād eva dadyāt
śāntisvastyayanopāyair daivopaghātān praśamayet
paracakropaghātāṃś ca śastranityatayā
vedetihāsadharmaśāstrārthakuśalaṃ kulīnam avyaṅgaṃ tapasvinaṃ purohitaṃ ca varayet
śucīn alubdhān avahitān śaktisampannān sarvārtheṣu ca sahāyān
svayam eva vyavahārān paśyed vidvadbhir brāhmaṇaiḥ sārdham
vyavahāradarśane brāhmaṇaṃ vā niyuñjyāt
janmakarmavratopetāś ca rājñā sabhāsadaḥ kāryāḥ ripau mitre ca ye samāḥ kāmakrodhabhayalobhādibhiḥ kāryārthibhir anāhāryāḥ
rājā ca sarvakāryeṣu sāṃvatsarādhīnaḥ syāt
devabrāhmaṇān satatam eva pūjayet
vṛddhasevī bhavet
yajñayājī ca
na cāsya viṣaye brāhmaṇaḥ kṣudhārto 'vasīdet
na cānyo 'pi satkarmanirataḥ
brāhmaṇebhyaś ca bhuvaṃ pratipādayet
yeṣāṃ ca pratipādayet teṣāṃ svavaṃśyān bhuvaḥ parimāṇaṃ dānacchedopavarṇanaṃ ca paṭe tāmrapaṭṭe vā likhitaṃ svamudrāṅkitaṃ cāgāminṛpativijñāpanārthaṃ dadyāt
paradattāṃ ca bhuvaṃ nāpaharet
brāhmaṇebhyaḥ sarvadāyān prayacchet
sarvatas tv ātmānaṃ gopāyet
sudarśanaś ca syāt
viṣaghnāgadamantradhārī ca
nāparīkṣitam upayuñjyāt
smitapūrvābhibhāṣī syāt
vadhyeṣv api na bhruṃkuṭīm ācaret
aparādhānurūpaṃ ca daṇḍaṃ daṇḍyeṣu dāpayet
samyagdaṇḍapraṇayanaṃ kuryāt
dvitīyam aparādhaṃ na sa kasyacit kṣameta
svadharmam apālayan nādaṇḍyo nāmāsti rājñām
yatra śyāmo lohitākṣo daṇḍaś carati nirbhayaḥ
prajās tatra vivardhante netā cet sādhu paśyati
svarāṣṭre nyāyadaṇḍaḥ syād bhṛśadaṇḍaś ca śatruṣu
suhṛtsv ajihmaḥ snigdheṣu brāhmaṇeṣu kṣamānvitaḥ
evaṃvṛttasya nṛpateḥ śiloñchenāpi jīvataḥ
vistīryate yaśo loke tailabindur ivāmbhasi
prajāsukhe sukhī rājā tadduḥkhe yaś ca duḥkhitaḥ
sa kīrtiyukto loke 'smin pretya svarge mahīyate
jālasthārkamarīcigataṃ rajaḥ trasareṇusaṃjñakam
tadaṣṭakaṃ likṣā
tattrayaṃ rājasarṣapaḥ
tattrayaṃ gaurasarṣapaḥ
tatṣaṭkaṃ yavaḥ
tattrayaṃ kṛṣṇalam
tatpañcakaṃ māṣaḥ
taddvādaśakam akṣārdham
akṣārdham eva sacaturmāṣakaṃ suvarṇaḥ
catuḥsuvarṇako niṣkaḥ
dve kṛṣṇale samadhṛte rūpyamāṣakaḥ
tatṣoḍaśakaṃ dharaṇam
tāmrakārṣikaḥ kārṣāpaṇaḥ
paṇānāṃ dve śate sārdhe prathamaḥ sāhasaḥ smṛtaḥ
madhyamaḥ pañca vijñeyaḥ sahasraṃ tveṣa cottamaḥ
atha mahāpātakino brāhmaṇavarjaṃ sarve vadhyāḥ
na śārīro brāhmaṇasya daṇḍaḥ
svadeśāt brāhmaṇaṃ kṛtāṅkaṃ vivāsayet
tasya ca brahmahatyāyām aśiraskaṃ puruṣaṃ lalāṭe kuryāt
surādhvajaṃ surāpāne
śvapadaṃ steye
bhagaṃ gurutalpagamane
anyatrāpi vadhyakarmaṇi tiṣṭhantaṃ samagradhanam akṣataṃ vivāsayet
kūṭaśāsanakartṝṃś ca rājā hanyāt
kūṭalekhyakārāṃś ca
garadāgnidaprasahyataskarān strībālapuruṣaghātinaś ca
ye ca dhānyaṃ daśabhyaḥ kumbhebhyo 'dhikam apahareyuḥ
dharimameyānāṃ śatād abhyadhikam
ye cākulīnā rājyam abhikāmayeyuḥ
setubhedakāṃś ca
prasahya taskarāṇāṃ cāvakāśabhaktapradāṃś ca
anyatra rājāśakteḥ
striyam aśaktabhartṛkāṃ tadatikramaṇīṃ ca
hīnavarṇo 'dhikavarṇasya yenāṅgenāparādhaṃ kuryāt tad evāsya śātayet
ekāsanopaveśī kaṭyāṃ kṛtāṅko nirvāsyaḥ
niṣṭhīvyauṣṭhadvayavihīnaḥ kāryaḥ
avaśardhayitā ca gudahīnaḥ
ākrośayitā ca vijihvaḥ
darpeṇa dharmopadeśakāriṇāṃ rājā taptam āsecayet tailam āsye
droheṇa ca nāmajātigrahaṇe daśāṅgulo 'sya śaṅkur nikheyaḥ
śrutadeśajātikarmaṇām anyathāvādī kārṣāpaṇaśatadvayaṃ daṇḍyaḥ
kāṇakhañjādīnāṃ tathyavādy api kārṣāpaṇadvayam
gurūn ākṣipan kārṣāpaṇaśatadvayam
parasya patanīyākṣepe kṛte tūttamasāhasam
upapātakayukte madhyamam
traividyavṛddhānāṃ kṣepe jātipūgānāṃ ca
grāmadeśayoś ca prathamasāhasam
nyaṅgatāyukte kṣepe kārṣāpaṇaśatam
mātṛyukte tūttamam
samavarṇākrośane dvādaśa paṇān daṇḍyaḥ
hīnavarṇākrośane ṣaṭ
yathākālam uttamavarṇākṣepe tatpramāṇo daṇḍaḥ
trayo vā kārṣāpaṇāḥ
śuktavākyābhidhāne tv evam eva
pārajāyī savarṇāgamane tūttamasāhasaṃ daṇḍyaḥ
hīnavarṇāgamane madhyamam
gogamane ca
antyāgamane vadhyaḥ
paśugamane kārṣāpaṇaśataṃ daṇḍyaḥ
doṣam anākhyāya kanyāṃ prayacchaṃś ca
tāṃ ca bibhṛyāt
aduṣṭāṃ duṣṭām iti bruvann uttamasāhasam
gajāśvoṣṭragoghātī tv ekakarapādaḥ kāryaḥ
vimāṃsavikrayī ca
grāmyapaśughātī kārṣāpaṇaśataṃ daṇḍyaḥ
paśusvāmine tanmūlyaṃ dadyāt
āraṇyapaśughātī pañcāśataṃ kārṣāpaṇān
pakṣighātī matsyaghātī ca daśa kārṣāpaṇān
kīṭopaghātī ca kārṣāpaṇam
phalopagamadrumacchedī tūttamasāhasam
puṣpopagamadrumacchedī madhyamam
vallīgulmalatāchedī kārṣāpaṇaśatam
tṛṇacchedyekam
sarve ca tatsvāmināṃ tadutpattim
hastenodgūrayitā daśakārṣāpaṇam
pādena viṃśatim
kāṣṭhena prathamasāhasam
pāṣāṇena madhyamam
śastreṇottamam
pādakeśāṃśukakaraluñcane daśa paṇān
śoṇitena vinā duḥkham utpādayitā dvātriṃśatpaṇān
saha śoṇitena catuḥṣaṣṭim
karapādadantabhaṅge karṇanāsāvikartane madhyamam
ceṣṭābhojanavāgrodhe prahāradāne ca
netrakandharābāhusakthyaṃsabhaṅge cottamam
ubhayanetrabhedinaṃ rājā yāvaj jīvaṃ bandhanān na muñcet
tādṛśam eva vā kuryāt
ekaṃ bahūnāṃ nighnatāṃ pratyekam uktād daṇḍād dviguṇaḥ
utkrośantam anabhidhāvatāṃ tatsamīpavartināṃ saṃsaratāṃ ca
sarve ca puruṣapīḍākarās tadutthānavyayaṃ dadyuḥ
grāmyapaśupīḍākarāś ca
go'śvoṣṭragajāpahāry ekakarapādaḥ kāryaḥ
ajāvyapahāry ekakaraś ca
dhānyāpahāryekādaśaguṇaṃ daṇḍyaḥ
sasyāpahārī ca
suvarṇarajatavastrāṇāṃ pañcāśatas tv abhyadhikam apaharan vikaraḥ
tadūnam ekādaśaguṇaṃ daṇḍyaḥ
sūtrakārpāsagomayaguḍadadhikṣīratakratṛṇalavaṇamṛdbhasmapakṣimatsyaghṛtatailamāṃsamadhuvaidalaveṇumṛnmayalohabhāṇḍānām apahartā mūlyāt triguṇaṃ daṇḍyaḥ
pakvānnānāṃ ca
puṣpaharitagulmavallīlatāparṇānām apaharaṇe pañcakṛṣṇalam
śākamūlaphalānāṃ ca
ratnāpahāry uttamasāhasam
anuktadravyāṇām apahartā mūlyasamam
stenāḥ sarvam apahṛtaṃ dhanikasya dāpyāḥ
tatas teṣām abhihitadaṇḍaprayogaḥ
yeṣāṃ deyaḥ panthās teṣām apathadāyī kārṣāpaṇapañcaviṃśatiṃ daṇḍyaḥ
āsanārhasyāsanam adadacca
pūjārham apūjayaṃśca
prātiveśyabrāhmaṇanimantraṇātikramaṇe ca
nimantrayitvā bhojanādāyinaś ca
nimantritas tathety uktvā cābhuñjānaḥ suvarṇamāṣakam
niketayituś ca dviguṇam annam
abhakṣyeṇa brāhmaṇasya dūṣayitā ṣoḍaśa suvarṇān
jātyapahāriṇā śatam
surayā vadhyaḥ
kṣatriyaṃ dūṣayitus tadardham
vaiśyaṃ dūṣayitus tadardham api
śūdraṃ dūṣayituḥ prathamasāhasam
aspṛśyaḥ kāmakāreṇa spṛśan spṛśyaṃ traivarṇikaṃ vadhyaḥ
rajasvalāṃ śiphābhis tāḍayet
pathyudyānodakasamīpe 'pyaśucikārī paṇaśatam
taccāpāsyāt
gṛhabhūkuḍyādyupabhettā madhyamasāhasam
tac ca yojayet
gṛhe pīḍākaraṃ dravyaṃ prakṣipan paṇaśatam
sādhāraṇāpalāpī ca
preṣitasyāpradātā ca
pitṛputrācāryayājyartvijām anyonyāpatitatyāgī ca
na ca tān jahyāt
śūdrapravrajitānāṃ daive pitrye bhojakāś ca
ayogyakarmakārī ca
samudragṛhabhedakaś ca
aniyuktaḥ śapathakārī
paśūnāṃ puṃstvopaghātakārī
pitāputravirodhe sākṣiṇāṃ daśapaṇo daṇḍaḥ
yas tayoś cāntare syāt tasyottamasāhasaḥ
tulāmānakūṭakartuś ca
tadakūṭe kūṭavādinaś ca
dravyāṇāṃ pratirūpavikrayikasya ca
sambhūya vaṇijāṃ paṇyam anargheṇāvarundhatām
pratyekaṃ vikrīṇatāṃ ca
gṛhītamūlyaṃ yaḥ paṇyaṃ kretur naiva dadyāt tasyāsau sodayaṃ dāpyaḥ
rājñā ca paṇaśataṃ daṇḍyaḥ
krītam akrīṇato yā hāniḥ sā kretur eva syāt
rājaniṣiddhaṃ vikrīṇatas tadapahāraḥ
tarikaḥ sthalajaṃ śulkaṃ gṛhṇan daśapaṇān daṇḍyaḥ
brahmacārivānaprasthabhikṣugurviṇītīrthānusāriṇāṃ nāvikaḥ śaulkikaḥ śulkam ādadānaś ca
tac ca teṣāṃ dadyāt
dyūte kūṭākṣadevināṃ karacchedaḥ
upadhidevināṃ saṃdaṃśacchedaḥ
granthibhedakānāṃ ca
utkṣepakānāṃ ca karacchedaḥ
divā paśūnāṃ vṛkādyupaghāte pāle tv anāyati pāladoṣaḥ
vinaṣṭapaśumūlyaṃ ca svāmine dadyāt
ananujñātāṃ duhan pañcaviṃśatiṃ kārṣāpaṇān
mahiṣī cet sasyanāśaṃ kuryāt tatpālas tv aṣṭau māṣān daṇḍyaḥ
apālāyāḥ svāmī
aśvas tūṣṭro gardabho vā
gauś cet tadardham
tadardham ajāvikam
bhakṣayitvopaviṣṭeṣu dviguṇam
sarvatra svāmine vinaṣṭasasyamūlyaṃ ca
pathi grāme vivītānte na doṣaḥ
anāvṛte ca
alpakālam
yas tūttamavarṇān dāsye niyojayet tasyottamasāhaso daṇḍaḥ
tyaktapravrajyo rājño dāsyaṃ kuryāt
bhṛtakaś cāpūrṇe kāle bhṛtiṃ tyajan sakalam eva mūlyaṃ dadyāt
rājñe ca paṇaśataṃ dadyāt
taddoṣeṇa yad vinaśyet tat svāmine
anyatra daivopaghātāt
svāmī cet bhṛtakam apūrṇe kāle jahyāt tasya sarvam eva mūlyaṃ dadyāt
paṇaśataṃ ca rājani
anyatra bhṛtakadoṣāt
yaḥ kanyāṃ pūrvadattām anyasmai dadyāt sa cauravac chāsyaḥ
varadoṣaṃ vinā
nirdoṣāṃ parityajan
patnīṃ ca
ajānānaḥ prakāśaṃ yaḥ paradravyaṃ krīṇīyāt tatra tasya na doṣaḥ
svāmī dravyam āpnuyāt
yady aprakāśaṃ hīnamūlyaṃ ca krīṇīyāt tadā kretā vikretā ca cauravac chāsyau
gaṇadravyāpahartā vivāsyaḥ
tatsaṃvidaṃ yaś ca laṅghayet
nikṣepāpahāryarthavṛddhisahitaṃ dhanaṃ dhanikasya dāpyaḥ
rājñā cauravacchāsyaḥ
yaś cānikṣiptaṃ nikṣiptam iti brūyāt
sīmābhettāram uttamasāhasaṃ daṇḍayitvā punaḥ sīmāṃ kārayet
jātibhraṃśakarasyābhakṣyasya bhakṣayitā vivāsyaḥ
abhakṣyasyāvikreyasya vikrayī devapratimābhedakaś cottamasāhasaṃ daṇḍanīyaḥ
bhiṣaṅ mithyācarann uttameṣu puruṣeṣu
madhyameṣu madhyamam
tiryakṣu prathamam
pratiśrutasyāpradāyī tad dāpayitvā prathamasāhasaṃ daṇḍyaḥ
kūṭasākṣiṇāṃ sarvasvāpahāraḥ kāryaḥ
utkocopajīvināṃ sabhyānāṃ ca
gocarmamātrādhikāṃ bhuvam anyasyādhīkṛtāṃ tasmād anirmocyānyasya yaḥ prayacchet sa vadhyaḥ
ūnāṃ cet ṣoḍaśa suvarṇān daṇḍyaḥ
eko 'śnīyād yad utpannaṃ naraḥ saṃvatsaraṃ phalam
gocarmamātrā sā kṣoṇī stokā vā yadi vā bahu
yayor nikṣipta ādhis tau vivadetāṃ yadā narau
yasya bhuktiḥ phalaṃ tasya balāt kāraṃ vinā kṛtā
sāgamena tu bhogena bhuktaṃ samyag yadā tu yat
āhartā labhate tatra nāpahāryaṃ tu tat kvacit
pitrā bhuktaṃ tu yad dravyaṃ bhuktyācāreṇa dharmataḥ
tasmin prete na vācyo 'sau bhuktyā prāptaṃ hi tasya tat
tribhir eva tu yā bhuktā puruṣair bhūr yathāvidhi
lekhyābhāve 'pi tāṃ tatra caturthaḥ samavāpnuyāt
nakhināṃ śṛṅgiṇāṃ caiva daṃṣṭriṇām ātatāyinām
hastyaśvānāṃ tathānyeṣāṃ vadhe hantā na doṣabhāk
guruṃ vā bālavṛddhau vā brāhmaṇaṃ vā bahuśrutam
ātatāyinam āyāntaṃ hanyād evāvicārayan
nātatāyivadhe doṣo hantur bhavati kaścana
prakāśaṃ vāprakāśaṃ vā manyus tanmanyum ṛcchati
udyatāsiviṣāgniṃ ca śāpodyatakaraṃ tathā
ātharvaṇena hantāraṃ piśunaṃ caiva rājasu
bhāryātikramiṇaṃ caiva vidyāt saptātatāyinaḥ
yaśovittaharān anyān āhur dharmārthahārakān
uddeśatas te kathito dhare daṇḍavidhir mayā
sarveṣām aparādhānāṃ vistarād ativistaraḥ
aparādheṣu cānyeṣu jñātvā jātiṃ dhanaṃ vayaḥ
daṇḍaṃ prakalpayed rājā saṃmantrya brāhmaṇaiḥ saha
daṇḍyaṃ pramocayan daṇḍyād dviguṇaṃ daṇḍam āvahet
niyuktaś cāpy adaṇḍyānāṃ daṇḍakārī narādhamaḥ
yasya cauraḥ pure nāsti nānyastrīgo na duṣṭavāk
na sāhasikadaṇḍaghnau sa rājā śakralokabhāk
athottamarṇo 'dhamarṇād yathādattam arthaṃ gṛhṇīyāt
dvikaṃ trikaṃ catuṣkaṃ pañcakaṃ ca śataṃ varṇānukrameṇa pratimāsam
sarve varṇā vā svapratipannāṃ vṛddhiṃ dadyuḥ
akṛtām api vatsarātikrameṇa yathāvihitam
ādhyupabhoge vṛddhyabhāvaḥ
daivarājopaghātād ṛte vinaṣṭam ādhim uttamarṇo dadyāt
antavṛddhau praviṣṭāyām api
na sthāvaram ādhim ṛte vacanāt
gṛhītadhanapraveśārtham eva yat sthāvaraṃ dattaṃ tat gṛhītadhanapraveśe dadyāt
dīyamānaṃ prayuktam artham uttamarṇasyāgṛhṇatas tataḥ paraṃ na vardhate
hiraṇyasya parā vṛddhir dviguṇā
dhānyasya triguṇā
vastrasya caturguṇā
rasasyāṣṭaguṇā
saṃtatiḥ strīpaśūnām
kiṇvakārpāsasūtracarmāyudheṣṭakāṅgārāṇām akṣayā
anuktānāṃ dviguṇā
prayuktam arthaṃ yathā kathaṃcit sādhayan na rājño vācyaḥ syāt
sādhyamānaś ced rājānam abhigacchet tatsamaṃ daṇḍyaḥ
uttamarṇaś ced rājānam iyāt tadvibhāvito 'dhamarṇo rājñe dhanadaśabhāgasaṃmitaṃ daṇḍaṃ dadyāt
prāptārthaś cottamarṇo viṃśatitamam aṃśam
sarvāpalāpy ekadeśavibhāvito 'pi sarvaṃ dadyāt
tasya ca bhāvanās tisro bhavanti likhitaṃ sākṣiṇaḥ samayakriyā ca
sasākṣikam āptaṃ sasākṣikam eva dadyāt
likhitārthe praviṣṭe likhitaṃ pāṭayet
asamagradāne lekhyāsaṃnidhāne cottamarṇaḥ svalikhitaṃ dadyāt
dhanagrāhiṇi prete pravrajite dvidaśāḥ samāḥ pravasite vā tatputrapautrair dhanaṃ deyam
nātaḥ param anicchubhiḥ
saputrasya vāpy aputrasya vā rikthagrāhī ṛṇaṃ dadyāt
nirdhanasya strīgrāhī
na strī patiputrakṛtam
na strīkṛtaṃ patiputrau
na pitā putrakṛtam
avibhaktaiḥ kṛtam ṛṇaṃ yas tiṣṭhet sa dadyāt
paitṛkam ṛṇam avibhaktānāṃ bhrātṝṇāṃ ca
vibhaktāś ca dāyānurūpam aṃśam
gopaśauṇḍikaśailūṣarajakavyādhastrīṇāṃ patir dadyāt
vākpratipannaṃ nādeyaṃ kasyacit
kuṭumbārthe kṛtaṃ ca
yo gṛhītvā ṛṇaṃ sarvaṃ śvo dāsyāmīti sāmakam
na dadyāllobhataḥ paścāt tathā vṛddhim avāpnuyāt
darśane pratyaye dāne prātibhāvyaṃ vidhīyate
ādyau tu vitathe dāpyāvitarasya sutā api
bahavaś cet pratibhuvo dadyus te 'rthaṃ yathākṛtam
arthe 'viśeṣite tv eṣu dhanikacchandataḥ kriyā
yam arthaṃ pratibhūr dadyād dhanikenopapīḍitaḥ
ṛṇikas taṃ pratibhuve dviguṇaṃ dātum arhati
atha lekhyaṃ trividham
rājasākṣikaṃ sasākṣikam asākṣikaṃ ca
rājādhikaraṇe tanniyuktakāyasthakṛtaṃ tadadhyakṣakaracihnitaṃ rājasākṣikam
yatra kvacana yena kenacillikhitaṃ sākṣibhiḥ svahastacihnitaṃ sasākṣikam
svahastalikhitam asākṣikam
tat balāt kāritam apramāṇam
upadhikṛtāni sarvāṇy eva
dūṣitakarmaduṣṭasākṣyaṅkitaṃ sasākṣikam api
tādṛgvidhena lekhakena likhitaṃ ca
strībālāsvatantramattonmattabhītatāḍitakṛtaṃ ca
deśācārāviruddhaṃ vyaktādhikṛtalakṣaṇam aluptaprakramākṣaraṃ pramāṇam
varṇaiś ca tatkṛtaiś cihnaiḥ patrair eva ca yuktibhiḥ
saṃdigdhaṃ sādhayellekhyaṃ tadyuktipratirūpitaiḥ
yatrarṇī dhaniko vāpi sākṣī vā lekhako 'pi vā
mriyate tatra tallekhyaṃ tatsvahastaiḥ prasādhayet
athāsākṣiṇaḥ
na rājaśrotriyapravrajitakitavataskaraparādhīnastrībālasāhasikātivṛddhamattonmattābhiśastapatitakṣuttṛṣṇārtavyasanirāgāndhāḥ
ripumitrārthasaṃbandhivikarmadṛṣṭadoṣasahāyāś ca
anirdiṣṭas tu sākṣitve yaś copetya brūyāt
ekaś cāsākṣī
steyasāhasavāgdaṇḍapāruṣyasaṃgrahaṇeṣu sākṣiṇo na parīkṣyāḥ
atha sākṣiṇaḥ
kulajā vṛttavittasampannā yajvānas tapasvinaḥ putriṇo dharmajñā adhīyānāḥ satyavantas traividyavṛddhāś ca
abhihitaguṇasampanna ubhayānumata eko 'pi
dvayor vivadamānayor yasya pūrvavādas tasya sākṣiṇaḥ praṣṭavyāḥ
ādharyaṃ kāryavaśād yatra pūrvapakṣasya bhavet tatra prativādino 'pi
uddiṣṭasākṣiṇi mṛte deśāntaragate ca tadabhihitaśrotāraḥ pramāṇam
samakṣadarśanāt sākṣī śravaṇād vā
sākṣiṇaś ca satyena pūyante
varṇināṃ yatra vadhas tatrānṛtena
tatpāvanāya kūśmāṇḍībhir dvijo 'gniṃ ghṛtena juhuyāt
śūdra ekāhikam godaśakasya grāsaṃ dadyāt
svabhāvavikṛtau mukhavarṇavināśe 'saṃbaddhapralāpe ca kūṭasākṣiṇaṃ vidyāt
sākṣiṇaś cāhūya ādityodaye kṛtaśapathān pṛcchet
brūhīti brāhmaṇaṃ pṛcchet
satyaṃ brūhīti rājanyam
gobījakāñcanair vaiśyam
sarvamahāpātakais tu śūdram
sākṣiṇaś ca śrāvayet
ye mahāpātakināṃ lokā ye copapātakināṃ te kūṭasākṣiṇām api
jananamaraṇāntare kṛtasukṛtahāniś ca
satyenādityas tapati
satyena bhāti candramāḥ
satyena vāti pavanaḥ
satyena bhūr dhārayati
satyenāpas tiṣṭhanti
satyenāgniḥ
khaṃ ca satyena
satyena devāḥ
satyena yajñāḥ
aśvamedhasahasraṃ ca satyaṃ ca tulayā dhṛtam
aśvamedhasahasrāddhi satyam eva viśiṣyate
jānanto 'pi hi ye sākṣye tūṣṇīṃbhūtā udāsate
te kūṭasākṣiṇāṃ pāpais tulyā daṇḍena cāpy atha
evaṃ hi sākṣiṇaḥ pṛcched varṇānukramato nṛpaḥ
yasyocuḥ sākṣiṇaḥ satyāṃ pratijñāṃ sa jayī bhavet
anyathā vādino yasya dhruvas tasya parājayaḥ
bahutvaṃ pratigṛhṇīyāt sākṣidvaidhe narādhipaḥ
sameṣu ca guṇotkṛṣṭān guṇidvaidhe dvijottamān
yasmin yasmin vivāde tu kūṭasākṣyanṛtaṃ vadet
tattatkāryaṃ nivarteta kṛtaṃ cāpyakṛtaṃ bhavet
atha samayakriyā
rājadrohasāhaseṣu yathākāmam
nikṣepasteyeṣv arthapramāṇaṃ
sarveṣv evārthajāteṣu mūlyaṃ kanakaṃ kalpayet
tatra kṛṣṇalone śūdraṃ dūrvākaraṃ śāpayet
dvikṛṣṇalone tilakaram
trikṛṣṇalone rajatakaram
catuḥkṛṣṇalone suvarṇakaram
pañcakṛṣṇalone sītoddhṛtamahīkaram
suvarṇārdhone kośo deyaḥ śūdrasya
tataḥ paraṃ yathārhaṃ dhaṭāgnyudakaviṣāṇām anyatamam
dviguṇe 'rthe yathābhihitāḥ samayakriyā vaiśyasya
triguṇe rājanyasya
kośavarjaṃ caturguṇe brāhmaṇasya
na brāhmaṇasya kośaṃ dadyāt
anyatrāgāmikālasamayanibandhanakriyātaḥ
kośasthāne brāhmaṇaṃ sītoddhṛtamahīkaram eva śāpayet
prāgdṛṣṭadoṣe svalpe 'pyarthe divyānām anyatamam eva kārayet
satsu viditaṃ saccaritaṃ na mahatyarthe 'pi
abhiyoktā vartayecchīrṣam
abhiyuktaś ca divyaṃ kuryāt
rājadrohasāhaseṣu vināpi śīrṣavartanāt
strībrāhmaṇavikalāsamartharogiṇāṃ tulā deyā
sā ca na vāti vāyau
na kuṣṭhyasamarthalohakārāṇām agnir deyaḥ
śaradgrīṣmayoś ca
na kuṣṭhipaittikabrāhmaṇānāṃ viṣaṃ deyam
prāvṛṣi ca
na śleṣmavyādhyarditānāṃ bhīrūṇāṃ śvāsakāsinām ambujīvināṃ codakam
hemantaśiśirayoś ca
na nāstikebhyaḥ kośo deyaḥ
na deśe vyādhimarakopasṛṣṭe ca
sacailasnātam āhūya sūryodaya upoṣitam
kārayet sarvadivyāni devabrāhmaṇasaṃnidhau
atha dhaṭaḥ
caturhastocchrito dvihastāyataḥ
tatra sāravṛkṣodbhavā pañcahastāyatobhayataḥśikyā tulā
tāṃ ca suvarṇakārakāṃsyakārāṇām anyatamo bibhṛyāt
tatra caikasmin śikye puruṣaṃ divyakāriṇam āropayet dvitīye pratimānaṃ śilādi
pratimānapuruṣau samadhṛtau sucihnitau kṛtvā puruṣam avatārayet
dhaṭaṃ ca samayena gṛhṇīyāt
tulādhāraṃ ca
brahmaghnāṃ ye smṛtā lokā ye lokāḥ kūṭasākṣiṇām
tulādhārasya te lokās tulāṃ dhārayato mṛṣā
dharmaparyāyavacanair dhaṭa ityabhidhīyase
tvam eva dhaṭa jānīṣe na vidur yāni mānuṣāḥ
vyavahārābhiśasto 'yaṃ mānuṣas tolyate tvayi
tad enaṃ saṃśayād asmād dharmatas trātum arhasi
tatas tvāropayecchikye bhūya evātha taṃ naram
tulito yadi vardheta tataḥ śuddhaḥ sa dharmataḥ
śikyacchedākṣabhaṅgeṣu bhūyas tvāropayennaram
evaṃ niḥsaṃśayaṃ jñānaṃ yato bhavati nirṇayaḥ
athāgniḥ
ṣoḍaśāṅgulaṃ tāvadantaraṃ maṇḍalasaptakaṃ kuryāt
tataḥ prāṅmukhasya prasāritabhujadvayasya saptāśvatthapatrāṇi karayor dadyāt
tāni ca karadvayasahitāni sūtreṇa veṣṭayet
tatas tatrāgnivarṇaṃ lohapiṇḍaṃ pañcāśatpalikaṃ samaṃ nyaset
tam ādāya nātidrutaṃ nātivilambitaṃ maṇḍaleṣu pādanyāsaṃ kurvan vrajet
tataḥ saptamaṃ maṇḍalam atītya bhūmau lohapiṇḍaṃ jahyāt
yo hastayoḥ kvacid dagdhas tam aśuddhaṃ vinirdiśet
na dagdhaḥ sarvathā yas tu sa viśuddho bhaven naraḥ
bhayād vā pātayed yas tu dagdho vā na vibhāvyate
punas taṃ hārayellohaṃ samayasyāviśodhanāt
karau vimṛditavrīhes tasyādāveva lakṣayet
abhimantryāsya karayor lohapiṇḍaṃ tato nyaset
tvam agne sarvabhūtānām antaś carasi sākṣivat
tvam evāgne vijānīṣe na vidur yāni mānavāḥ
vyavahārābhiśasto 'yaṃ mānuṣaḥ śuddhim icchati
tad enaṃ saṃśayād asmād dharmatas trātum arhasi
athodakam
paṅkaśaivāladuṣṭagrāhamatsyajalaukādivarjite 'mbhasi
tatrānābhimagnasyārogadveṣiṇaḥ puruṣasyānyasya jānunī gṛhītvābhimantritam ambhaḥ praviśet
tatsamakālaṃ ca nātikrūramṛdunā dhanuṣā puruṣo 'paraḥ śarakṣepaṃ kuryāt
taṃ cāparaḥ puruṣo javena śaram ānayet
tanmadhye yo na dṛśyeta sa śuddhaḥ parikīrtitaḥ
anyathā hyaviśuddhaḥ syād ekāṅgasyāpi darśane
tvam ambhaḥ sarvabhūtānām antaścarasi sākṣivat
tvam evāmbho vijānīṣe na vidur yāni mānuṣāḥ
vyavahārābhiśasto 'yaṃ mānuṣastvayi majjati
tad enaṃ saṃśayād asmād dharmatas trātum arhasi
atha viṣam
viṣānyadeyāni sarvāṇi
ṛte himācalodbhavāt śārṅgāt
tasya ca yavasaptakaṃ ghṛtaplutam abhiśastāya dadyāt
viṣaṃ vegaklamāpetaṃ sukhena yadi jīryate
viśuddhaṃ tam iti jñātvā divasānte visarjayet
viṣatvād viṣamatvācca krūraṃ tvaṃ sarvadehinām
tvam eva viṣa jānīṣe na vidur yāni mānuṣāḥ
vyavahārābhiśasto 'yaṃ mānuṣaḥ śuddhim icchati
tad enaṃ saṃśayād asmād dharmatas trātum arhasi
atha kośaḥ
ugrān devān samabhyarcya tatsnānodakāt prasṛtitrayaṃ pibet
idaṃ mayā na kṛtam iti vadan sthāpitadevatābhimukhaḥ
yasya paśyed dvisaptāhāt trisaptāhād athāpi vā
rogo 'gnir jñātimaraṇaṃ rājātaṅkaṃ athāpi vā
tam aśuddhaṃ vijānīyāt tathā śuddhaṃ viparyaye
divye ca śuddhaṃ puruṣaṃ satkuryād dhārmiko nṛpaḥ
atha dvādaśa putrā bhavanti
svakṣetre saṃskṛtāyām utpāditaḥ svayam aurasaḥ prathamaḥ
niyuktāyāṃ sapiṇḍenottamavarṇena votpāditaḥ kṣetrajo dvitīyaḥ
putrikāputras tṛtīyaḥ
yas tv asyāḥ putraḥ sa me putro bhaved iti yā pitrā dattā sā putrikā
putrikāvidhiṃ vināpi pratipāditā bhrātṛvihīnā putrikaiva
paunarbhavaścaturthaḥ
akṣatā bhūyaḥ saṃskṛtā punarbhūḥ
bhūyas tvasaṃskṛtāpi parapūrvā
kānīnaḥ pañcamaḥ
pitṛgṛhe asaṃskṛtayaivotpāditaḥ
sa ca pāṇigrāhasya
gṛhe ca gūḍhotpannaḥ ṣaṣṭhaḥ
yasya talpajastasyāsau
sahoḍhaḥ saptamaḥ
yā garbhiṇī saṃskriyate tasyāḥ putraḥ
sa ca pāṇigrāhasya
dattakaścāṣṭamaḥ
sa ca mātāpitṛbhyāṃ yasya dattaḥ
krītaśca navamaḥ
sa ca yena krītaḥ
svayamupagato daśamaḥ
sa ca yasyopagataḥ
apaviddhas tvekādaśaḥ
pitrā mātrā ca parityaktaḥ
sa ca yena gṛhītaḥ
yatra kvacanotpāditaśca dvādaśaḥ
eteṣāṃ pūrvaḥ pūrvaḥ śreyān
sa eva dāyaharaḥ
sa cānyān bibhṛyāt
anūḍhānāṃ svavittānurūpeṇa saṃskāraṃ kuryāt
patitaklībācikitsyarogavikalās tvabhāgahāriṇaḥ
rikthagrāhibhis te bhartavyāḥ
teṣāṃ caurasāḥ putrā bhāgahāriṇaḥ
na tu patitasya
patanīye karmaṇi kṛte tvanantarotpannāḥ
pratilomāsu strīṣu cotpannāścābhāginaḥ
tatputrāḥ paitāmahe 'pyarthe
aṃśagrāhibhis te bharaṇīyāḥ
yaścārthaharaḥ sa piṇḍadāyī
ekoḍhānām apyekasyāḥ putraḥ sarvāsāṃ putra eva
bhrātṝṇām ekajātānāṃ ca
putraḥ pitṛvittālābhe 'pi piṇḍaṃ dadyāt
punnāmno narakād yasmāt pitaraṃ trāyate sutaḥ
tasmāt putra iti proktaḥ svayam eva svayaṃbhuvā
ṛṇam asmin saṃnayaty amṛtatvaṃ ca gacchati
pitā putrasya jātasya paśyeccejjīvato mukham
putreṇa lokān jayati pautreṇānantyam aśnute
atha putrasya pautreṇa bradhnasyāpnoti viṣṭapam
pautradauhitrayor loke viśeṣo nopapadyate
dauhitro 'pi hyaputraṃ taṃ saṃtārayati pautravat
samānavarṇāsu putrāḥ savarṇā bhavanti
anulomāsu mātṛsavarṇāḥ
pratilomāsvāryavigarhitāḥ
tatra vaiśyāputraḥ śūdreṇāyogavaḥ
pulkasamāgadhau kṣatriyāputrau vaiśyaśūdrābhyām
caṇḍālavaidehakasūtāśca brāhmaṇīputrāḥ śūdraviṭkṣatriyaiḥ
saṃkarasaṃkarāścāsaṃkhyeyāḥ
raṅgāvataraṇam āyogavānām
vyādhatā pulkasānām
stutikriyā māgadhānām
vadhyaghātitvaṃ caṇḍālānām
strīrakṣā tajjīvanaṃ ca vaidehakānām
aśvasārathyaṃ sūtānām
caṇḍālānāṃ bahir grāmanivasanaṃ mṛtacailadhāraṇam iti viśeṣaḥ
sarveṣāṃ ca samānajātibhir vivāhaḥ
svapitṛvittānuharaṇaṃ ca
saṃkare jātayas tvetāḥ pitṛmātṛpradarśitāḥ
pracchannā vā prakāśā vā veditavyāḥ svakarmabhiḥ
brāhmaṇārthe gavārthe vā dehatyāgo 'nupaskṛtaḥ
strībālādyavapattau ca bāhyānāṃ siddhikāraṇam
pitā cet putrān vibhajet tasya svecchā svayam upārjite 'rthe
paitāmahe tvarthe pitṛputrayos tulyaṃ svāmitvam
pitṛvibhaktā vibhāgānantarotpannasya bhāgaṃ dadyuḥ
aputradhanaṃ patnyabhigāmi
tadabhāve duhitṛgāmi
tadabhāve pitṛgāmi
tadabhāve mātṛgāmi
tadabhāve bhrātṛgāmi
tadabhāve bhrātṛputragāmi
tadabhāve bandhugāmi
tadabhāve sakulyagāmi
tadabhāve sahādhyāyigāmi
tadabhāve brāhmaṇadhanavarjaṃ rājagāmi
brāhmaṇārtho brāhmaṇānām
vānaprasthadhanam ācāryo gṛhṇīyāt
śiṣyo vā
saṃsṛṣṭinas tu saṃsṛṣṭī sodarasya tu sodaraḥ
dadyād apahareccāṃśaṃ jātasya ca mṛtasya ca
pitṛmātṛsutabhrātṛdattam adhyagnyupāgatam ādhivedanikaṃ bandhudattaṃ śulkam anvādheyakam iti strīdhanam
brāhmādiṣu caturṣu vivāheṣvaprajāyām atītāyāṃ tadbhartuḥ
śeṣeṣu ca pitā haret
sarveṣv eva prasūtāyāṃ yaddhanaṃ tat duhitṛgāmi
patyau jīvati yaḥ strībhir alaṃkāro dhṛto bhavet
na taṃ bhajeran dāyādā bhajamānāḥ patanti te
anekapitṛkāṇāṃ tu pitṛto 'ṃśaprakalpanā
yasya yat paitṛkaṃ rikthaṃ sa tad gṛhṇīta netaraḥ
brāhmaṇasya caturṣu varṇeṣu cet putrā bhaveyuḥ te paitṛkaṃ rikthaṃ daśadhā vibhajeyuḥ
tatra brāhmaṇīputraś caturo 'ṃśān ādadyāt
kṣatriyāputras trīn
dvāv aṃśau vaiśyāputraḥ
śūdrāputras tvekam
atha cet śūdravarjaṃ brāhmaṇasya putratrayaṃ bhavet tadā taddhanaṃ navadhā vibhajeyuḥ
varṇānukrameṇa catustridvibhāgīkṛtān aṃśān ādadyuḥ
vaiśyavarjam aṣṭadhā kṛtaṃ caturas trīn ekaṃ cādadyuḥ
kṣatriyavarjam saptadhā kṛtaṃ caturo dvāvekaṃ ca
brāhmaṇavarjaṃ ṣaḍdhā kṛtaṃ trīn dvāvekaṃ ca
kṣatriyasya kṣatriyāvaiśyāśūdrāputreṣvayam eva vibhāgaḥ
atha brāhmaṇasya brāhmaṇakṣatriyau putrau syātāṃ tadā saptadhā kṛtād dhanād brāhmaṇaścaturo 'ṃśān ādadyāt
trīn rājanyaḥ
atha brāhmaṇasya brāhmaṇavaiśyau tadā ṣaḍdhā vibhaktasya caturo 'ṃśān brāhmaṇas tvādadyāt
dvāvaṃśau vaiśyaḥ
atha brāhmaṇasya brāhmaṇaśūdrau putrau syātāṃ tadā taddhanam pañcadhā vibhajeyātām
caturo 'ṃśān brāhmaṇas tvādadyāt
ekaṃ śūdraḥ
atha brāhmaṇasya kṣatriyasya vā kṣatriyavaiśyau putrau syātāṃ tadā taddhanaṃ pañcadhā vibhajeyātām
trīn aṃśān kṣatriyas tvādadyāt
dvāvaṃśau vaiśyaḥ
atha brāhmaṇasya kṣatriyasya vā kṣatriyaśūdrau putrau syātāṃ tadā taddhanaṃ caturdhā vibhajeyātām
trīn aṃśān kṣatriyas tvādadyāt
ekaṃ śūdraḥ
atha brāhmaṇasya kṣatriyasya vaiśyasya vā vaiśyaśūdrau putrau syātāṃ tadā taddhanaṃ tridhā vibhajeyātām
dvāvaṃśau vaiśyas tvādadyāt
ekaṃ śūdraḥ
athaikaputrā brāhmaṇasya brāhmaṇakṣatriyavaiśyāḥ sarvaharāḥ
kṣatriyasya rājanyavaiśyau
vaiśyasya vaiśyaḥ
śūdraḥ śūdrasya
dvijātīnāṃ śūdras tvekaḥ putro 'rdhaharaḥ
aputrarikthasya yā gatiḥ sātrārdhasya dvitīyasya
mātaraḥ putrabhāgānusāreṇa bhāgāpahāriṇyaḥ
anūḍhāś ca duhitaraḥ
samānavarṇāḥ putrāḥ samān aṃśān ādadyuḥ
jyeṣṭhāya śreṣṭham uddhāraṃ dadyuḥ
yadi dvau brāhmaṇīputrau syātām ekaḥ śūdrāputraḥ tadā navadhā vibhaktasyārthasya brāhmaṇīputrāv aṣṭau bhāgān ādadyātām ekaṃ śūdrāputraḥ
atha śūdrāputrāvubhau syātām eko brāhmaṇīputraḥ tadā ṣaḍdhā vibhaktasyārthasya caturo 'ṃśān brāhmaṇas tvādadyāt dvāvaṃśau śūdrāputrau
anena krameṇānyatrāpy aṃśakalpanā bhavati
vibhaktāḥ saha jīvanto vibhajeran punar yadi
samas tatra vibhāgaḥ syājjyaiṣṭhyaṃ tatra na vidyate
anupaghnan pitṛdravyaṃ śrameṇa yad upārjayet
svayam īhitalabdhaṃ tan nākāmo dātum arhati
paitṛkaṃ tu yadā dravyam anavāptaṃ yad āpnuyāt
na tat putrair bhajet sārdham akāmaḥ svayam arjitam
vastraṃ patram alaṃkāraḥ kṛtānnam udakaṃ striyaḥ
yogakṣemaṃ pracāraś ca na vibhājyaṃ ca pustakam
mṛtaṃ dvijaṃ na śūdreṇa nirhārayet
na śūdraṃ dvijena
pitaraṃ mātaraṃ ca putrā nirhareyuḥ
na dvijaṃ pitaram api śūdrāḥ
brāhmaṇam anāthaṃ ye brāhmaṇā nirharanti te svargalokabhājaḥ
nirhṛtya ca bāndhavaṃ pretaṃ saṃṣkṛtyāpradakṣiṇena citām abhigamyāpsu savāsaso nimajjanaṃ kuryuḥ
pretasyodakanirvapaṇaṃ kṛtvaikaṃ piṇḍaṃ kuśeṣu dadyuḥ
parivartitavāsasaś ca nimbapatrāṇi vidaśya dvāryaśmani padanyāsaṃ kṛtvā gṛhaṃ praviśeyuḥ
akṣatāṃś cāgnau kṣipeyuḥ
caturthe divase 'sthisaṃcayanaṃ kuryuḥ
teṣāṃ gaṅgāmbhasi prakṣepaḥ
yāvatsaṃkhyam asthi puruṣasya gaṅgāmbhasi tiṣṭhati tāvad varṣasahasrāṇi svargalokam adhitiṣṭhati
yāvad āśaucaṃ tāvat pretasyodakaṃ piṇḍam ekaṃ ca dadyuḥ
krītalabdhāśanāś ca bhaveyuḥ
amāṃsāśanāśca
sthaṇḍilaśāyinaḥ
pṛthakśāyinaś ca
grāmānniṣkramyāśaucānte kṛtaśmaśrukarmāṇas tilakalkaiḥ sarṣapakalkair vā snātāḥ parivartitavāsaso gṛhaṃ praviśeyuḥ
tatra śāntiṃ kṛtvā brāhmaṇānāṃ ca pūjanaṃ kuryuḥ
devāḥ parokṣadevāḥ pratyakṣadevā brāhmaṇāḥ
brāhmaṇair lokā dhāryante
brāhmaṇānāṃ prasādena divi tiṣṭhanti devatāḥ
brāhmaṇābhihitaṃ vākyaṃ na mithyā jāyate kvacit
yad brāhmaṇās tuṣṭatamā vadanti tad devatāḥ pratyabhinandayanti
tuṣṭeṣu tuṣṭāḥ satataṃ bhavanti pratyakṣadeveṣu parokṣadevāḥ
duḥkhānvitānāṃ mṛtabāndhavānām āśvāsanaṃ kuryur adīnasattvāḥ
vākyais tu yair bhūmi tavābhidhāsye vākyānyahaṃ tāni mano'bhirāme
yad uttarāyaṇaṃ tad ahar devānām
dakṣiṇāyanaṃ rātriḥ
saṃvatsaro 'horātraḥ
tattriṃśatā māsāḥ
māsā dvādaśa varṣam
dvādaśa varṣaśatāni divyāni kaliyugam
dviguṇāni dvāparam
triguṇāni tretā
caturguṇāni kṛtayugam
dvādaśavarṣasahasrāṇi divyāni caturyugam
caturyugāṇām ekasaptatir manvantaram
caturyugasahasram ca kalpaḥ
sa ca pitāmahasyāhaḥ
tāvatī cāsya rātriḥ
evaṃvidhenāhorātreṇa māsavarṣagaṇanayā sarvasyaiva brahmaṇo varṣaśatam āyuḥ
brahmāyuṣā ca paricchinnaḥ pauruṣo divasaḥ
tasyānte mahākalpaḥ
tāvaty evāsya niśā
paurūṣeyāṇām ahorātrāṇām atītānāṃ saṃkhyaiva nāsti
na ca bhaviṣyāṇām
anādyantatvāt kālasya
evam asmin nirālambe kāle satatayāyini
na tadbhūtaṃ prapaśyāmi sthitir yasya bhaved dhruvā
gaṅgāyāḥ sikatā dhārās tathā varṣati vāsave
śakyā gaṇayituṃ loke na vyatītāḥ pitāmahāḥ
caturdaśa vinaśyanti kalpe kalpe sureśvarāḥ
sarvalokapradhānāś ca manavaś ca caturdaśa
bahūnīndrasahasrāṇi daityendraniyutāni ca
vinaṣṭānīha kālena manujeṣvatha kā kathā
rājarṣayaś ca bahavaḥ sarvaiḥ samuditā guṇaiḥ
devā brahmarṣayaś caiva kālena nidhanaṃ gatāḥ
ye samarthā jagatyasmin sṛṣṭisaṃhārakāraṇe
te 'pi kālena nīyante kālo hi duratikramaḥ
ākramya sarvaḥ kālena paralokaṃ ca nīyate
karmapāśavaśo jantus tatra kā paridevanā
jātasya hi dhruvo mṛtyur dhruvaṃ janma mṛtasya ca
arthe duṣparihārye 'smin nāsti loke sahāyatā
śocanto nopakurvanti mṛtasyeha janā yataḥ
ato na roditavyaṃ hi kriyā kāryā svaśaktitaḥ
sukṛtaṃ duṣkṛtaṃ cobhau sahāyau yasya gacchataḥ
bāndhavais tasya kiṃ kāryaṃ śocadbhir atha vā na vā
bāndhavānām aśauce tu sthitiṃ preto na vindati
atas tvabhyeti tān eva piṇḍatoyapradāyinaḥ
arvāk sapiṇdīkaraṇāt preto bhavati yo mṛtaḥ
pretalokagatasyānnaṃ sodakumbhaṃ prayacchata
pitṛlokagataś cānnaṃ śrāddhe bhuṅkte svadhāsamam
pitṛlokagatasyāsya tasmācchrāddhaṃ prayacchata
devatve yātanāsthāne tiryagyonau tathaiva ca
mānuṣye ca tathāpnoti śrāddhaṃ dattaṃ svabāndhavaiḥ
pretasya śrāddhakartuś ca puṣṭiḥ śrāddhe kṛte dhruvam
tasmācchrāddhaṃ sadā kāryaṃ śokaṃ tyaktvā nirarthakam
etāvad eva kartavyaṃ sadā pretasya bandhubhiḥ
nopakuryān naraḥ śocan pretasyātmana eva ca
dṛṣṭvā lokam anākrandaṃ mriyamāṇāṃś ca bāndhavān
dharmam ekaṃ sahāyārthaṃ varayadhvaṃ sadā narāḥ
mṛto 'pi bāndhavaḥ śakto nānugantuṃ naraṃ mṛtam
jāyāvarjaṃ hi sarvasya yāmyaḥ panthā virudhyate
dharma eko 'nuyātyenaṃ yatra kvacana gāminam
nanvasāre nṛloke 'smin dharmaṃ kuruta māciram
śvaḥ kāryam adya kurvīta pūrvāhṇe cāparāhṇikam
na hi pratīkṣate mṛtyuḥ kṛtaṃ vāsya na vākṛtam
kṣetrāpaṇagṛhāsaktam anyatra gatamānasam
vṛkīvoraṇam āsādya mṛtyur ādāya gacchati
na kālasya priyaḥ kaścid dveṣyaś cāsya na vidyate
āyuṣye karmaṇi kṣīṇe prasahya harate janam
nāprāptakālo mriyate viddhaḥ śaraśatair api
kuśāgreṇāpi saṃspṛṣṭaḥ prāptakālo na jīvati
nauṣadhāni na mantrāś ca na homā na punar japāḥ
trāyante mṛtyunopetaṃ jarayā vāpi mānavam
āgāminam anarthaṃ hi pravidhānaśatair api
na nivārayituṃ śaktas tatra kā paridevanā
yathā dhenusahasreṣu vatso vindati mātaram
tathā pūrvakṛtaṃ karma kartāraṃ vindate dhruvam
avyaktādīni bhūtāni vyaktamadhyāni cāpyatha
avyaktanidhanānyeva tatra kā paridevanā
dehino 'smin yathā dehe kaumāraṃ yauvanaṃ jarā
tathā dehāntaraprāptir dhīras tatra na muhyati
gṛhṇātīha yathā vastraṃ tyaktvā pūrvadhṛtaṃ naraḥ
gṛhṇātyevaṃ navaṃ dehī dehaṃ karmanibandhanam
nainaṃ chindanti śastrāṇi nainaṃ dahati pāvakaḥ
na cainaṃ kledayantyāpo na śoṣayati mārutaḥ
acchedyo 'yam adāhyo 'yam akledyo 'śoṣya eva ca
nityaḥ satatagaḥ sthāṇur acalo 'yaṃ sanātanaḥ
avyakto 'yam acintyo 'yam avikāryo 'yam ucyate
tasmād evaṃ viditvainaṃ nānuśocitum arhatha
athāśaucavyapagame susnātaḥ suprakṣālitapāṇipādaḥ svācāntas tvevaṃvidhān eva brāhmaṇān yathāśakti udaṅmukhān gandhamālyavastrālaṃkārādibhiḥ pūjitān bhojayet
ekavanmantrān ūhed ekoddiṣṭe
ucchiṣṭasaṃnidhāvekam eva tannāmagotrābhyāṃ piṇḍaṃ nirvapet
bhuktavatsu brāhmaṇeṣu dakṣiṇayābhipūjiteṣu pretanāmagotrābhyāṃ dattākṣayyodakaḥ caturaṅgulapṛthvīḥ tāvadantarāḥ tāvadadhaḥkhātāḥ vitastyāyatāḥ tisraḥ karṣūḥ kuryāt
karṣūsamīpe cāgnitrayam upasamādhāya paristīrya tatraikaikasmin āhutitrayaṃ juhuyāt
somāya pitṛmate svadhā namaḥ
agnaye kavyavāhanāya svadhā namaḥ
yamāyāṅgirase svadhā namaḥ
sthānatraye ca prāgvat piṇḍanirvapaṇaṃ kuryāt
annadadhighṛtamadhumāṃsaiḥ karṣūtrayaṃ pūrayitvā etat ta iti japet
evaṃ mṛtāhe pratimāsaṃ kuryāt
saṃvatsarānte pretāya tatpitre tatpitāmahāya tatprapitāmahāya ca brāhmaṇān devapūrvān bhojayet
atrāgnaukaraṇam āvāhanaṃ pādyaṃ ca kuryāt
saṃsṛjatu tvā pṛthivī samānī ca iti ca pretapādyapātre pitṛpādyapātratraye yojayet
ucchiṣṭasaṃnidhau piṇḍacatuṣṭayaṃ kuryāt
brāhmaṇāṃś ca svācāntān dattadakṣiṇāṃś cānuvrajya visarjayet
tataḥ pretapiṇḍaṃ pādyapātrodakavat piṇḍatraye nidadhyāt
karṣūtrayasaṃnikarṣe 'pyevam eva
sapiṇḍīkaraṇaṃ māsikārthavat dvādaśāhaṃ śrāddhaṃ kṛtvā trayodaśe 'hni vā kuryāt
mantravarjaṃ hi śūdrāṇāṃ dvādaśe 'hni
saṃvatsarābhyantare yadyadhimāso bhavet tadā māsikārthe dinam ekaṃ vardhayet
sapiṇḍīkaraṇaṃ strīṇāṃ kāryam evaṃ tathā bhavet
yāvajjīvaṃ tathā kuryācchrāddhaṃ tu prativatsaram
arvāk sapiṇḍīkaraṇaṃ yasya saṃvatsarāt kṛtaṃ
tasyāpyannaṃ sodakumbhaṃ dadyād varṣaṃ dvijanmane
brāhmaṇasya sapiṇḍānāṃ jananamaraṇayor daśāham āśaucam
dvādaśāhaṃ rājanyasya
pañcadaśāhaṃ vaiśyasya
māsaṃ śūdrasya
sapiṇḍatā ca puruṣe saptame vinivartate
āśauce homadānapratigrahasvādhyāyā nivartante
nāśauce kasyacid annam aśnīyāt
brāhmaṇādīnām aśauce yaḥ sakṛd evānnam atti tasya tāvad āśaucaṃ yāvat teṣām
āśaucāpagame prāyaścittaṃ kuryāt
savarṇasyāśauce dvijo bhuktvā sravantīm āsādya tannimagnas triraghamarṣaṇaṃ japtvottīrya gāyatryaṣṭasahasraṃ japet
kṣatriyāśauce brāhmaṇas tvetad evopoṣitaḥ kṛtvā śudhyati
vaiśyāśauce rājanyaśca
vaiśyāśauce brāhmaṇas trirātropoṣitaś ca
brāhmaṇāśauce rājanyaḥ kṣatriyāśauce vaiśyaśca sravantīm āsādya gāyatrīśatapañcakaṃ japet
vaiśyaś ca brāhmaṇāśauce gāyatryaṣṭaśataṃ japet
śūdrāśauce dvijo bhuktvā prājāpatyaṃ caret
śūdraś ca dvijāśauce snānam ācaret
śūdraḥ śūdrāśauce snātaḥ pañcagavyaṃ pibet
patnīnāṃ dāsānām ānulomyena svāminas tulyam āśaucam
mṛte svāminyātmīyam
hīnavarṇānām adhikavarṇeṣu sapiṇḍeṣu tadaśaucavyapagame śuddhiḥ
brāhmaṇasya kṣatriviṭśūdreṣu sapiṇḍeṣu ṣaḍrātratrirātraikarātraiḥ
kṣatriyasya viṭśūdrayoḥ ṣaḍrātratrirātrābhyām
vaiśyasya śūdreṣu ṣaḍrātreṇa
māsatulyair ahorātrair garbhasrāve
jātamṛte mṛtajāte vā kulasya sadyaḥ śaucam
adantajāte bāle prete sadya eva
nāsyāgnisaṃskāro nodakakriyā
dantajāte tvakṛtacūḍe tvahorātreṇa
kṛtacūḍe tv asaṃskṛte trirātreṇa
tataḥ paraṃ yathoktakālena
strīṇāṃ vivāhaḥ saṃskāraḥ
saṃskṛtāsu strīṣu nāśaucaṃ pitṛpakṣe
tatprasavamaraṇe cet pitṛgṛhe syātāṃ tadā ekarātraṃ trirātraṃ ca
jananāśaucamadhye yady aparaṃ jananāśaucaṃ syāt tadā pūrvāśaucavyapagame śuddhiḥ
rātriśeṣe dinadvayena
prabhāte dinatrayeṇa
maraṇāśaucamadhye jñātimaraṇe 'pyevam
śrutvā deśāntarastho jananamaraṇe āśaucaśeṣeṇa śudhyet
vyatīte 'śauce saṃvatsarāntas tvekarātreṇa
tataḥ paraṃ snānena
ācārye mātāmahe ca vyatīte trirātreṇa
anauraseṣu putreṣu jāteṣu ca mṛteṣu ca
parapūrvāsu bhāryāsu prasūtāsu mṛtāsu ca
ācāryapatnīputropādhyāyamātulaśvaśuraśvaśuryasahādhyāyiśiṣyeṣvatīteṣv ekarātreṇa
svadeśarājani ca
asapiṇḍe svaveśmani mṛte ca
bhṛgvagnyanāśakāmbusaṃgrāmavidyunnṛpahatānāṃ nāśaucam
na rājñāṃ rājakarmaṇi
na vratināṃ vrate
na sattriṇāṃ satre
na kārūṇāṃ kārukarmaṇi
na rājājñākāriṇāṃ tadicchayā
na devapratiṣṭhāvivāhayoḥ pūrvasaṃbhṛtayoḥ
na deśavibhrame
āpadyapi ca kaṣṭāyām
ātmatyāginaḥ patitāś ca nāśaucodakabhājaḥ
patitasya dāsī mṛte 'hni padā apāṃ ghaṭam apavarjayet
udbandhanamṛtasya yaḥ pāśaṃ chindyāt sa taptakṛcchreṇa śudhyati
ātmatyāgināṃ saṃskartā ca
tadaśrupātakārī ca
sarvasyaiva pretasya bāndhavaiḥ sahāśrupātaṃ kṛtvā snānena
akṛte 'sthisaṃcaye sacailasnānena
dvijaḥ śūdrapretānugamanaṃ kṛtvā sravantīm āsādya tannimagnaḥ triraghamarṣaṇaṃ japtvottīrya gāyatryaṣṭasahasraṃ japet
dvijapretasyāṣṭaśatam
śūdraḥ pretānugamanaṃ kṛtvā snānam ācaret
citādhūmasevane sarve varṇāḥ snānam ācareyuḥ
maithune duḥsvapne rudhiropagatakaṇṭhe vamanavirekayoś ca
śmaśrukarmaṇi kṛte ca
śavaspṛśaṃ ca spṛṣṭvā rajasvalācaṇḍālayūpāṃś ca
bhakṣyavarjaṃ pañcanakhaśavaṃ tadasthisnehaṃ ca
sarveṣv eteṣu snāneṣu vastraṃ nāprakṣālitaṃ bibhṛyāt
rajasvalā caturthe 'hni snānācchudhyati
rajasvalā hīnavarṇāṃ rajasvalāṃ spṛṣṭvā na tāvad aśnīyāt yāvan na śuddhā
savarṇām adhikavarṇāṃ vā spṛṣṭvā sadyaḥ snātvā śudhyati
kṣutvā suptvā bhuktvā bhojanādhyayanepsuḥ pītvā snātvā niṣṭhīvya vāsaḥ paridhāya rathyām ākramya mūtrapurīṣaṃ kṛtvā pañcanakhāsthyasnehaṃ spṛṣṭvā cācamet
caṇḍālamlecchasaṃbhāṣaṇe ca
nābher adhastāt prabāhuṣu ca kāyikair malaiḥ surābhir madyaiś copahato mṛttoyais tadaṅgaṃ prakṣālya śudhyet
anyatropahato mṛttoyais tadaṅgaṃ prakṣālya snānena
vaktropahatas tūpoṣya snātvā pañcagavyena
daśanacchadopahataś ca
vasā śukram asṛṅ majjā mūtraṃ viṭ karṇaviṇnakhāḥ
śleṣmāśru dūṣikā svedo dvādaśaite nṛṇāṃ malāḥ
gauḍī mādhvī ca paiṣṭī ca vijñeyā trividhā surā
yathaivaikā tathā sarvā na pātavyā dvijātibhiḥ
mādhūkam aikṣavaṃ ṭāṅkaṃ kaulaṃ khārjūrapānase
mṛdvīkārasamādhvīke maireyaṃ nārikelajam
amedhyāni daśaitāni madyāni brāhmaṇasya ca
rājanyaś caiva vaiśyaś ca spṛṣṭvaitāni na duṣyataḥ
guroḥ pretasya śiṣyas tu pitṛmedhaṃ samācaran
pretāhāraiḥ samaṃ tatra daśarātreṇa śudhyati
ācāryaṃ svam upādhyāyaṃ pitaraṃ mātaraṃ gurum
nirhṛtya tu vratī pretān na vratena viyujyate
ādiṣṭī nodakaṃ kuryād ā vratasya samāpanāt
samāpte tūdakaṃ kṛtvā trirātreṇaiva śudhyati
jñānaṃ tapo 'gnir āhāro mṛnmano vāryupāñjanam
vāyuḥ karmārkakālau ca śuddhikartṝṇi dehinām
sarveṣām eva śaucānām annaśaucaṃ paraṃ smṛtam
yo 'nne śuciḥ sa hi śucir na mṛdvāriśuciḥ śuciḥ
kṣāntyā śudhyanti vidvāṃso dānenākāryakāriṇaḥ
pracchannapāpā japyena tapasā vedavittamāḥ
mṛttoyaiḥ śudhyate śodhyaṃ nadī vegena śudhyati
rajasā strī manoduṣṭā saṃnyāsena dvijottamāḥ
adbhir gātrāṇi śudhyanti manaḥ satyena śudhyati
vidyātapobhyāṃ bhūtātmā buddhir jñānena śudhyati
eṣa śaucasya te proktaḥ śārīrasya vinirṇayaḥ
nānāvidhānāṃ dravyāṇāṃ śuddheḥ śṛṇu vinirṇayam
śārīrair malaiḥ surābhir madyair vā yad upahataṃ tad atyantopahatam
atyantopahataṃ sarvaṃ lohabhāṇḍam agnau prakṣiptaṃ śudhyet
maṇimayam aśmamayam abjaṃ ca saptarātraṃ mahīnikhananena
śṛṅgadantāsthimayaṃ takṣaṇena
dāravaṃ mṛnmayaṃ ca jahyāt
atyantopahatasya vastrasya yat prakṣālitaṃ sad virajyate tacchindyāt
sauvarṇarājatābjamaṇimayānāṃ nirlepānām adbhiḥ śuddhiḥ
aśmamayānāṃ camasānāṃ grahāṇāṃ ca
carusruksruvāṇām uṣṇenāmbhasā
yajñakarmaṇi yajñapātrāṇāṃ pāṇinā saṃmārjanena
sphyaśūrpaśakaṭamusalolūkhalānāṃ prokṣaṇena
śayanayānāsanānāṃ ca
bahūnāṃ ca
dhānyājinarajjutāntavavaidalasūtrakārpāsavāsasāṃ ca
śākamūlaphalapuṣpāṇāṃ ca
tṛṇakāṣṭhaśuṣkapalāśānāṃ ca
eteṣāṃ prakṣālanena
alpānāṃ ca
ūṣaiḥ kauśeyāvikayoḥ
ariṣṭakaiḥ kutapānām
śrīphalair aṃśupaṭṭānām
gaurasarṣapaiḥ kṣaumāṇām
śṛṅgāsthidantamayānāṃ ca
padmākṣair mṛgalomikānām
tāmrarītitrapusīsamayānām amlodakena
bhasmanā kāṃsyalohayoḥ
takṣaṇena dāravāṇām
govālaiḥ phalasaṃbhavānām
prokṣaṇena saṃhatānām
utpavanena dravāṇām
guḍādīnām ikṣuvikārāṇāṃ prabhūtānāṃ gṛhanihitānāṃ vāryagnidānena
sarvalavaṇānāṃ ca
punaḥ pākena mṛnmayānām
dravyavat kṛtaśaucānāṃ devatārcānāṃ bhūyaḥ pratiṣṭhāpanena
asiddhasyānnasya yanmātram upahataṃ tanmātraṃ parityajya śeṣasya kaṇḍanaprakṣālane kuryāt
droṇābhyadhikam siddham annam upahataṃ na duṣyati
tasyopahatamātram apāsya gāyatryābhimantritaṃ suvarṇāmbhaḥ prakṣipet bastasya ca pradarśayed agneś ca
pakṣijagdhaṃ gavā ghrātam avadhūtam avakṣutam
dūṣitaṃ keśakīṭaiś ca mṛtprakṣepeṇa śudhyati
yāvan nāpaityamedhyāktād gandho lepaś ca tatkṛtaḥ
tāvan mṛdvāri deyaṃ syāt sarvāsu dravyaśuddhiṣu
ajāśvaṃ mukhato medhyaṃ na gaur na narajā malāḥ
panthānaś ca viśudhyanti somasūryāṃśumārutaiḥ
rathyākardamatoyāni spṛṣṭāny antyaśvavāyasaiḥ
mārutenaiva śudhyanti pakveṣṭakacitāni ca
prāṇinām atha sarveṣāṃ mṛdbhir adbhiś ca kārayet
atyantopahatānāṃ ca śaucaṃ nityam atandritam
bhūmiṣṭham udakaṃ puṇyaṃ vaitṛṣṇyaṃ yatra gor bhavet
avyāptaṃ ced amedhyena tadvad eva śilāgatam
mṛtapañcanakhāt kūpād atyantopahatāt tathā
apaḥ samuddharet sarvāḥ śeṣaṃ vastreṇa śodhayet
vahniprajvālanaṃ kuryāt kūpe pakveṣṭakācite
pañcagavyaṃ nyaset paścān navatoyasamudbhave
jalāśayeṣvathālpeṣu sthāvareṣu vasuṃdhare
kūpavat kathitā śuddhir mahatsu ca na dūṣaṇam
trīṇi devāḥ pavitrāṇi brāhmaṇānām akalpayan
adṛṣṭam adbhir nirṇiktaṃ yacca vācā praśasyate
nityaṃ śuddhaḥ kāruhastaḥ paṇyaṃ yacca prasāritam
brāhmaṇāntaritaṃ bhaikṣyam ākarāḥ sarva eva ca
nityam āsyaṃ śuci strīṇāṃ śakuniḥ phalapātane
prasrave ca śucir vatsaḥ śvā mṛgagrahaṇe śuciḥ
śvabhir hatasya yan māṃsaṃ śuci tat parikīrtitam
kravyādbhiś ca hatasyānyaiś caṇḍālādyaiś ca dasyubhiḥ
ūrdhvaṃ nābher yāni khāni tāni medhyāni nirdiśet
yānyadhastānyamedhyāni dehāccaiva malāś cyutāḥ
makṣikā vipruṣaś chāyā gaur gajāśvamarīcayaḥ
rajo bhūr vāyur agniś ca mārjāraś ca sadā śuciḥ
nocchiṣṭaṃ kurvate mukhyā vipruṣo 'ṅge na yānti yāḥ
na śmaśrūṇi gatāny āsyaṃ na dantāntaraveṣṭitam
spṛśanti bindavaḥ pādau ya ācāmayataḥ parān
bhaumikais te samā jñeyā na tair aprayato bhavet
ucchiṣṭena tu saṃspṛṣṭo dravyahastaḥ kathaṃcana
anidhāyaiva tad dravyam ācāntaḥ śucitām iyāt
mārjanopāñjanair veśma prokṣaṇenaiva pustakam
saṃmārjanenāñjanena sekenollekhanena ca
dāhena ca bhuvaḥ śuddhir vāsenāpyathavā gavām
gāvaḥ pavitramaṅgalyaṃ goṣu lokāḥ pratiṣṭhitāḥ
gāvo vitanvate yajñaṃ gāvaḥ sarvāghasūdanāḥ
gomūtraṃ gomayaṃ sarpiḥ kṣīraṃ dadhi ca rocanā
ṣaḍaṅgam etat paramaṃ maṅgalyaṃ paramaṃ gavām
śṛṅgodakaṃ gavāṃ puṇyaṃ sarvāghaviniṣūdanam
gavām kaṇḍūyanaṃ caiva sarvakalmaṣanāśanam
gavāṃ grāsapradānena svargaloke mahīyate
gavāṃ hi tīrthe vasatīha gaṅgā puṣṭis tathāsāṃ rajasi pravṛddhā
lakṣmīḥ karīṣe praṇatau ca dharmas tāsāṃ praṇāmaṃ satataṃ ca kuryāt
atha brāhmaṇasya varṇānukrameṇa catasro bhāryā bhavanti
tisraḥ kṣatriyasya
dve vaiśyasya
ekā śūdrasya
tāsāṃ savarṇāvedane pāṇir grāhyaḥ
asavarṇāvedane śaraḥ kṣatriyakanyayā
pratodo vaiśyakanyayā
vasanadaśāntaḥ śūdrakanyayā
na sagotrāṃ na samānārṣapravarāṃ bhāryāṃ vindeta
mātṛtas tv ā pañcamāt puruṣāt pitṛtaś cā saptamāt
nākulīnām
na ca vyādhitām
nādhikāṅgīm
na hīnāṅgīm
nātikapilām
na vācāṭām
athāṣṭau vivāhā bhavanti
brāhmo daiva ārṣaḥ prājāpatyo gāndharva āsuro rākṣasaḥ paiśācaś ceti
āhūya guṇavate kanyādānaṃ brāhmaḥ
yajñasthartvije daivaḥ
gomithunagrahaṇenārṣaḥ
prārthitapradānena prājāpatyaḥ
dvayoḥ sakāmayor mātāpitṛrahito yogo gāndharvaḥ
krayeṇāsuraḥ
yuddhaharaṇena rākṣasaḥ
suptapramattābhigamanāt paiśācaḥ
eteṣvādyāścatvāro dharmyāḥ
gāndharvo 'pi rājanyānām
brāhmīputraḥ puruṣān ekaviṃśatiṃ punīte
daivīputraś caturdaśa
ārṣīputraś ca sapta
prājāpatyaś caturaḥ
brāhmeṇa vivāhena kanyāṃ dadat brahmalokaṃ gamayati
daivena svargam
ārṣeṇa vaiṣṇavam
prājāpatyena devalokam
gāndharveṇa gandharvalokaṃ gacchati
pitā pitāmaho bhrātā sakulyo mātāmaho mātā ceti kanyāpradāḥ
pūrvābhāve prakṛtisthaḥ paraḥ para iti
ṛtutrayam upāsyaiva kanyā kuryāt svayaṃvaram
ṛtutraye vyatīte tu prabhavatyātmanaḥ sadā
pitṛveśmani yā kanyā rajaḥ paśyatyasaṃskṛtā
sā kanyā vṛṣalī jñeyā haraṃs tāṃ na viduṣyati
atha strīṇāṃ dharmāḥ
bhartuḥ samānavratacāritvam
śvaśrūśvaśuragurudevatātithipūjanam
susaṃskṛtopaskaratā
amuktahastatā
suguptabhāṇḍatā
mūlakriyāsvanabhiratiḥ
maṅgalācāratatparatā
bhartari pravasite 'pratikarmakriyā
paragṛheṣvanabhigamanam
dvāradeśagavākṣeṣvanavasthānam
sarvakarmasvasvatantratā
bālyayauvanavārddhakeṣvapi pitṛbhartṛputrādhīnatā
mṛte bhartari brahmacaryaṃ tadanvārohaṇaṃ vā
nāsti strīṇāṃ pṛthagyajño na vrataṃ nāpyupoṣitam
patiṃ śuśrūṣate yat tu tena svarge mahīyate
patyau jīvati yā yoṣid upavāsavrataṃ caret
āyuḥ sā harate bhartur narakaṃ caiva gacchati
mṛte bhartari sādhvī strī brahmacarye vyavasthitā
svargaṃ gacchatyaputrāpi yathā te brahmacāriṇaḥ
savarṇāsu bahubhāryāsu vidyamānāsu jyeṣṭhayā saha dharmakāryaṃ kuryāt
miśrāsu ca kaniṣṭhayāpi samānavarṇayā
samānavarṇāyā abhāve tvanantarayaivāpadi ca
na tveva dvijaḥ śūdrayā
dvijasya bhāryā śūdrā tu dharmārthaṃ na kvacid bhavet
ratyartham eva sā tasya rāgāndhasya prakīrtitā
hīnajātiṃ striyaṃ mohād udvahanto dvijātayaḥ
kulānyeva nayantyāśu sasaṃtānāni śūdratāṃ
daivapitryātitheyāni tatpradhānāni yasya tu
nāśnanti pitṛdevāstu na ca svargaṃ sa gacchati
garbhasya spaṣṭatājñāne niṣekakarma
spandanāt purā puṃsavanam
ṣaṣṭhe 'ṣṭame vā māsi sīmantonnayanam
jāte ca dārake jātakarma
āśaucavyapagame nāmadheyam
maṅgalyaṃ brāhmaṇasya
balavat kṣatriyasya
dhanopetaṃ vaiśyasya
jugupsitaṃ śūdrasya
caturthe māsy ādityadarśanam
ṣaṣṭhe 'nnaprāśanam
tṛtīye 'bde cūḍākaraṇam
etā eva kriyāḥ strīṇām amantrakāḥ
tāsāṃ samantrako vivāhaḥ
garbhāṣṭame 'bde brāhmaṇasyopanayanam
garbhaikādaśe rājñaḥ
garbhadvādaśe viśaḥ
teṣāṃ muñjajyābalbajamayyo mauñjyaḥ
kārpāsaśāṇāvikānyupavītāni vāsāṃsi ca
mārgavaiyāghrabāstāni carmāṇi
pālāśakhādiraudumbarā daṇḍāḥ
keśāntalalāṭanāsādeśatulyāḥ
sarva eva vā
akuṭilāḥ satvacaśca
bhavadādyaṃ bhavanmadhyaṃ bhavadantaṃ ca bhaikṣyacaraṇam
ā ṣoḍaśād brāhmaṇasya sāvitrī nātivartate
ā dvāviṃśāt kṣatrabandhor ā caturviṃśater viśaḥ
ata ūrdhvaṃ trayo 'pyete yathākālam asaṃskṛtāḥ
sāvitrīpatitā vrātyā bhavantyāryavigarhitāḥ
yadyasya vihitaṃ carma yat sūtraṃ yā ca mekhalā
yo daṇḍo yacca vasanaṃ tat tad asya vrateṣvapi
mekhalām ajinaṃ daṇḍam upavītaṃ kamaṇḍalum
apsu prāsya vinaṣṭāni gṛhṇītānyāni mantravat
atha brahmacāriṇāṃ gurukulavāsaḥ
saṃdhyādvayopāsanam
pūrvāṃ saṃdhyāṃ japet tiṣṭhan paścimām āsīnaḥ
kāladvayam abhiṣekāgnikarmakaraṇam
apsu daṇḍavan majjanam
āhūtādhyayanam
guroḥ priyahitācaraṇam
mekhalādaṇḍājinopavītadhāraṇam
gurukulavarjaṃ guṇavatsu bhaikṣyacaraṇam
gurvanujñātaṃ bhaikṣyābhyavaharaṇam
śrāddhakṛtalavaṇaśuktaparyuṣitanṛtyagītastrīmadhumāṃsāñjanocchiṣṭaprāṇihiṃsāślīlaparivarjanam
adhaḥ śayyā
guroḥ pūrvotthānaṃ caramaṃ saṃveśanam
kṛtasaṃdhyopāsanaś ca gurvabhivādanaṃ kuryāt
tasya ca vyatyastakaraḥ pādāvupaspṛśet
dakṣiṇaṃ dakṣiṇenetaram itareṇa
svaṃ ca nāmāsyābhivādanānte bhoḥśabdāntaṃ nivedayet
tiṣṭhann āsīnaḥ śayāno bhuñjānaḥ parāṅmukhaś ca nāsyābhibhāṣaṇaṃ kuryāt
āsīnasya sthitaḥ kuryād abhigacchaṃstu gacchataḥ
āgacchataḥ pratyudgamya paścād dhāvaṃs tu dhāvataḥ
parāṅmukhasyābhimukhaḥ
dūrasthasyāntikam upetya
śayānasya praṇamya
tasya ca cakṣurviṣaye na yatheṣṭāsanaḥ syāt
na cāsya kevalaṃ nāma brūyāt
gaticeṣṭābhāṣitādyaṃ nāsyānukuryāt
yatrāsya nindāparivādau syātāṃ na tatra tiṣṭhet
nāsyaikāsano bhavet
ṛte śilāphalakanauyānebhyaḥ
guror gurau saṃnihite guruvad varteta
anirdiṣṭaś ca guruṇā svān gurūn nābhivādayet
bāle samānavayasi vādhyāpake guruputre guruvad varteta
nāsya pādau prakṣālayet
nocchiṣṭam aśnīyāt
evaṃ vedaṃ vedau vedān vā svīkuryāt
tato vedāṅgāni
yas tvanadhītavedo 'nyatra śramaṃ kuryād asau sasaṃtānaḥ śūdratvam eti
mātur agre vijananaṃ dvitīyaṃ mauñjibandhanam
tatrāsya mātā sāvitrī bhavati pitā tvācāryaḥ
etenaiva teṣāṃ dvijatvam
prāṅ mauñjībandhanād dvijaḥ śūdrasamo bhavati
brahmacāriṇā muṇḍena jaṭilena vā bhāvyam
vedasvīkaraṇād ūrdhvaṃ gurvanujñātas tasmai varaṃ dattvā snāyāt
tato gurukula eva vā janmanaḥ śeṣaṃ nayet
tatrācārye prete guruvat guruputre varteta
gurudāreṣu savarṇeṣu vā
tadabhāve 'gniśuśrūṣur naiṣṭhiko brahmacārī syāt
evaṃ carati yo vipro brahmacaryam atandritaḥ
sa gacchatyuttamaṃ sthānaṃ na cehājāyate punaḥ
kāmato retasaḥ sekaṃ vratasthasya dvijanmanaḥ
atikramaṃ vratasyāhur dharmajñā brahmacāriṇaḥ
etasminn enasi prāpte vasitvā gardabhājinam
saptāgāraṃ cared bhaikṣaṃ svakarma parikīrtayan
tebhyo labdhena bhaikṣyeṇa vartayann ekakālikam
upaspṛśaṃs triṣavaṇam abdena sa viśudhyati
svapne siktvā brahmacārī dvijaḥ śukram akāmataḥ
snātvārkam arcayitvā triḥ punar mām ityṛcaṃ japet
akṛtvā bhaikṣacaraṇam asamidhya ca pāvakam
anāturaḥ saptarātram avakīrṇivrataṃ caret
taṃ ced abhyudiyāt sūryaḥ śayānaṃ kāmakārataḥ
nimloced vāpyavijñānājjapann upavased dinam
yastūpanīya vratādeśaṃ kṛtvā vedam adhyāpayet tam ācāryaṃ vidyāt
yastvenaṃ mūlyenādhyāpayet tam upādhyāyam ekadeśaṃ vā
yo yasya yajñakarmāṇi kuryāt tam ṛtvijaṃ vidyāt
nāparīkṣitaṃ yojayet
nādhyāpayet
nopanayet
adharmeṇa ca yaḥ prāha yaścādharmeṇa pṛcchati
tayor anyataraḥ praiti vidveṣaṃ vādhigacchati
dharmārthau yatra na syātāṃ śuśrūṣā vāpi tadvidhā
tatra vidyā na vaktavyā śubhaṃ bījam ivoṣare
vidyā ha vai brahmāṇam ājagāma gopāya mā śevadhiṣ ṭe 'ham asti
asūyakāyānṛjave 'yatāya na māṃ brūyā avīryavatī tathā syām
yam eva vidyāḥ śucim apramattaṃ medhāvinaṃ brahmacaryopapannam
yaste na druhyet katamacca nāha tasmai māṃ brūyā nidhipāya brahman
śrāvaṇyāṃ prauṣṭhapadyāṃ vā chandāṃsy upākṛtyārdhapañcamān māsān adhīyīta
tatas teṣām utsargaṃ bahiḥ kuryāt
utsarjanopākarmaṇor madhye vedāṅgādhyayanaṃ kuryāt
nādhīyītāhorātraṃ caturdaśyaṣṭamīṣu ca
nartvantaragrahasūtake
nendraprayāṇe
na vāti caṇḍapavane
nākālavarṣavidyutstaniteṣu
na bhūkampolkāpātadigdāheṣu
nāntaḥśave grāme
na śāstrasaṃpāte
na śvasṛgālagardabhanirhrādeṣu
na vāditraśabde
na śūdrapatitayoḥ samīpe
na devatāyatanaśmaśānacatuṣpatharathyāsu
nodakāntaḥ
na pīṭhopahitapādaḥ
na hastyaśvoṣṭranaugoyāneṣu
na vāntaḥ
na viriktaḥ
nājīrṇī
na pañcanakhāntarāgamane
na rājaśrotriyagobrāhmaṇavyasane
nopākarmaṇi
notsarge
na sāmadhvanāv ṛgyajuṣī
nāpararātram adhītya śayīta
abhiyukto 'pyanadhyāyeṣvadhyayanaṃ pariharet
yasmād anadhyāyādhītaṃ nehāmutra phalapradam
tadadhyayanenāyuṣaḥ kṣayo guruśiṣyayośca
tasmād anadhyāyavarjaṃ guruṇā brahmalokakāmena vidyā satśiṣyakṣetreṣu vaptavyā
śiṣyeṇa brahmārambhāvasānayor guroḥ pādopasaṃgrahaṇaṃ kāryam
praṇavaś ca vyāhartavyaḥ
tatra ca yad ṛco 'dhīte tenāsyājyena pitṝṇāṃ tṛptir bhavati
yad yajūṃṣi tena madhunā
yat sāmāni tena payasā
yad ātharvaṇaṃ tena māṃsena
yat purāṇetihāsavedāṅgadharmaśāstrāṇy adhīte tenāsyānnena
yaś ca vidyām āsādyāsmin loke tayā jīvet na sā tasya paraloke phalapradā bhavet
yaś ca vidyayā yaśaḥ pareṣāṃ hanti
ananujñātaścānyasmād adhīyānānna vidyām ādadyāt
tadādānam asya brahmasteyaṃ narakāya bhavati
laukikaṃ vaidikaṃ vāpi tathādhyātmikam eva vā
ādadīta yato jñānaṃ na taṃ druhyet kadācana
utpādakabrahmadātror garīyān brahmadaḥ pitā
brahmajanma hi viprasya pretya ceha ca śāśvatam
kāmān mātā pitā cainaṃ yad utpādayato mithaḥ
saṃbhūtiṃ tasya tāṃ vidyād yad yonāviha jāyate
ācāryas tvasya yāṃ jātiṃ vidhivad vedapāragaḥ
utpādayati sāvitryā sā satyā sājarāmarā
ya āvṛṇotyavitathena karṇāvaduḥkhaṃ kurvann amṛtaṃ samprayacchan
taṃ manyeta pitaraṃ mātaraṃ ca tasmai na druhyet kṛtam asya jānan
trayaḥ puruṣasyātiguravo bhavanti
mātā pitā ācāryaśca
teṣāṃ nityam eva śuśrūṣuṇā bhavitavyam
yat te brūyustat kuryāt
teṣāṃ priyahitam ācaret
na tair ananujñātaḥ kiṃcid api kuryāt
eta eva trayo vedā eta eva trayaḥ surāḥ
eta eva trayo lokā eta eva trayo 'gnayaḥ
pitā gārhapatyo 'gniḥ dakṣiṇāgnir mātā gurur āhavanīyaḥ
sarve tasyādṛtā dharmā yasyaite traya ādṛtāḥ
anādṛtās tu yasyaite sarvās tasyāphalāḥ kriyāḥ
imaṃ lokaṃ mātṛbhaktyā pitṛbhaktyā tu madhyamam
guruśuśrūṣayā tveva brahmalokaṃ samaśnute
rājartvikśrotriyādharmapratiṣedhyupādhyāyapitṛvyamātāmahamātulaśvaśurajyeṣṭhabhrātṛsaṃbandhinaś cācāryavat
patnya eteṣāṃ savarṇāḥ
mātṛṣvasā pitṛṣvasā jyeṣṭhā svasā ca
śvaśurapitṛvyamātulartvijāṃ kanīyasāṃ pratyutthānam evābhivādanam
hīnavarṇānāṃ gurupatnīnāṃ dūrād abhivādanaṃ na pādopasparśanam
gurupatnīnāṃ gotrotsādanāñjanakeśasaṃyamanapādaprakṣālanādīni na kuryāt
asaṃstutāpi parapatnī bhaginīti vācyā putrīti māteti vā
na ca gurūṇāṃ tvam iti brūyāt
tadatikrame nirāhāro divasānte taṃ prasādyāśnīyāt
na ca guruṇā saha vigṛhya kathāḥ kuryāt
na caivāsya parīvādam
na cānabhipretam
gurupatnī tu yuvatir nābhivādyeha pādayoḥ
pūrṇaviṃśativarṣeṇa guṇadoṣau vijānatā
kāmaṃ tu gurupatnīnāṃ yuvatīnāṃ yuvā bhuvi
vidhivad vandanaṃ kuryād asāvaham iti bruvan
viproṣya pādagrahaṇam anvahaṃ cābhivādanam
gurudāreṣu kurvīta satāṃ dharmam anusmaran
vittaṃ bandhur vayaḥ karma vidyā bhavati pañcamī
etāni mānasthānāni garīyo yad yad uttaram
brāhmaṇaṃ daśavarṣaṃ ca śatavarṣaṃ ca bhūmipam
pitāputrau vijānīyād brāhmaṇas tu tayoḥ pitā
viprāṇāṃ jñānato jyaiṣṭhyaṃ kṣatriyāṇāṃ tu vīryataḥ
vaiśyānāṃ dhānyadhanataḥ śūdrāṇām eva janmataḥ
atha puruṣasya kāmakrodhalobhākhyaṃ riputrayaṃ sughoraṃ bhavati
parigrahaprasaṅgād viśeṣeṇa gṛhāśramiṇaḥ
tenāyam ākrānto 'tipātakamahāpātakānupātakopapātakeṣu pravartate
jātibhraṃśakareṣu saṃkarīkaraṇeṣvapātrīkaraṇeṣu
malāvaheṣu prakīrṇakeṣu ca
trividhaṃ narakasyedaṃ dvāraṃ nāśanam ātmanaḥ
kāmaḥ krodhas tathā lobhas tasmād etat trayaṃ tyajet
mātṛgamanaṃ duhitṛgamanaṃ snuṣāgamanam ityatipātakāni
atipātakinas tvete praviśeyur hutāśanam
na hyanyā niṣkṛtis teṣāṃ vidyate hi kathaṃcana
brahmahatyā surāpānaṃ brāhmaṇasuvarṇaharaṇaṃ gurudāragamanam iti mahāpātakāni
tatsaṃyogaśca
saṃvatsareṇa patati patitena sahācaran
ekayānabhojanāśanaśayanaiḥ
yaunasrauvamukhyaiḥ saṃbandhais tu sadya eva
aśvamedhena śudhyeyur mahāpātakinas tvime
pṛthivyāṃ sarvatīrthānāṃ tathānusaraṇena ca
yāgasthasya kṣatriyasya vaiśyasya ca rajasvalāyāś cāntarvatnyāś cātrigotrāyāś cāvijñātasya garbhasya śaraṇāgatasya ca ghātanaṃ brahmahatyāsamānīti
kauṭasākṣyaṃ suhṛdvadha ityetau surāpānasamau
brāhmaṇasya bhūmyapaharaṇaṃ nikṣepāpaharaṇaṃ suvarṇasteyasamam
pitṛvyamātāmahamātulaśvaśuranṛpapatnyabhigamanaṃ gurudāragamanasamam
pitṛṣvasṛmātṛṣvasṛsvasṛgamanam ca
śrotriyartvigupādhyāyamitrapatnyabhigamanaṃ ca
svasuḥ sakhyāḥ sagotrāyā uttamavarṇāyāḥ kumāryā antyajāyā rajasvalāyāḥ śaraṇāgatāyāḥ pravrajitāyā nikṣiptāyāś ca
anupātakinas tvete mahāpātakino yathā
aśvamedhena śudhyanti tīrthānusaraṇena vā
anṛtavacanam utkarṣe
rājagāmi paiśunyam
guroś cālīkanirbandhaḥ
vedanindā
adhītasya ca tyāgaḥ
agnipitṛmātṛsutadārāṇāṃ ca
abhojyānnābhakṣyabhakṣaṇam
parasvāpaharaṇam
paradārābhigamanam
ayājyayājanam
vikarmajīvanam
asatpratigrahaśca
kṣatraviṭśūdragovadhaḥ
avikreyavikrayaḥ
parivittitānujena jyeṣṭhasya
parivedanam
tasya ca kanyādānam
yājanaṃ ca
vrātyatā
bhṛtakādhyāpanam
bhṛtakāccādhyayanādānam
sarvākareṣvadhīkāraḥ
mahāyantrapravartanam
drumagulmavallīlatauṣadhīnāṃ hiṃsā
striyā jīvanam
abhicārabalakarmasu ca pravṛttiḥ
ātmārthe kriyārambhaḥ
anāhitāgnitā
devarṣipitṛṛṇānām anapakriyā
asatśāstrābhigamanam
nāstikatā
kuśīlavatā
madyapastrīniṣevaṇam
ityupapātakāni
upapātakinas tvete kuryuś cāndrāyaṇaṃ narāḥ
parākaṃ ca tathā kuryur yajeyur gosavena vā
brāhmaṇasya rujaḥ karaṇam
aghreyamadyayor ghrātiḥ
jaihmyam
paśuṣu maithunācaraṇam
puṃsi ca
iti jātibhraṃśakarāṇi
jātibhraṃśakaraṃ karma kṛtvānyatamam icchayā
caret sāṃtapanaṃ kṛcchraṃ prājāpatyam anicchayā
grāmyāraṇyānāṃ paśūnāṃ hiṃsā saṃkarīkaraṇam
saṃkarīkaraṇaṃ kṛtvā māsam aśnīta yāvakam
kṛcchrātikṛcchram athavā prāyaścittaṃ tu kārayet
ninditebhyo dhanādānaṃ vāṇijyaṃ kusīdajīvanam asatyabhāṣaṇaṃ śūdrasevanam ityapātrīkaraṇam
apātrīkaraṇaṃ kṛtvā taptakṛcchreṇa śudhyati
śītakṛcchreṇa vā bhūyo mahāsāṃtapanena vā
pakṣiṇāṃ jalacarāṇāṃ jalajānāṃ ca ghātanam
krimikīṭānāṃ ca
madhyānugatabhojanam
iti malāvahāni
malinīkaraṇīyeṣu taptakṛcchraṃ viśodhanam
kṛcchrātikṛcchram athavā prāyaścittaṃ viśodhanam
yad anuktaṃ tat prakīrṇakam
prakīrṇapātake jñātvā gurutvam atha lāghavam
prāyaścittaṃ budhaḥ kuryād brāhmaṇānumato yathā
atha narakāḥ
tāmisram
andhatāmisram
rauravam
mahārauravam
kālasūtram
mahānarakam
saṃjīvanam
avīci
tapanam
saṃpratāpanam
saṃghātakam
kākolam
kuḍmalam
pūtimṛttikam
lohaśaṅkuḥ
ṛbīsam
viṣamapanthāḥ
kaṇṭakaśālmaliḥ
dīpanadī
asipatravanam
lohacārakam iti
eteṣv akṛtaprāyaścittā atipātakinaḥ paryāyeṇa kalpaṃ pacyante
mahāpātakino manvantaram
anupātakinaś ca
upapātakinaś caturyugam
kṛtasaṃkarīkaraṇāś ca saṃvatsarasahasram
kṛtajātibhraṃśakaraṇāś ca
kṛtāpātrīkaraṇāś ca
kṛtamalinīkaraṇāś ca
prakīrṇapātakinaś ca bahūn varṣapūgān
kṛtapātakinaḥ pāpāḥ prāṇatyāgād anantaram
yāmyaṃ panthānam āsādya duḥkham aśnanti dāruṇam
yamasya puruṣair ghoraiḥ kṛṣyamāṇā yatas tataḥ
sakṛcchreṇānukāreṇa nīyamānāś ca te yathā
śvabhiḥ śṛgālaiḥ kravyādaiḥ kākakaṅkabakādibhiḥ
agnituṇḍair bhakṣyamāṇā bhujaṅgair vṛścikais tathā
agninā dahyamānāś ca tudyamānāś ca kaṇṭakaiḥ
krakacaiḥ pāṭyamānāś ca pīḍyamānāś ca tṛṣṇayā
kṣudhayā vyathamānāś ca ghorair vyāghragaṇais tathā
pūyaśoṇitagandhena mūrchamānāḥ pade pade
parānnapānaṃ lipsantas tāḍyamānāś ca kiṃkaraiḥ
kākakaṅkabakādīnāṃ bhīmānāṃ sadṛśānanaiḥ
kvacit tailena kvāthyante tāḍyante musalaiḥ kvacit
āyasīṣu ca vaṭyante śilāsu ca tathā kvacit
kvacid vāntam athāśnanti kvacit pūyam asṛk kvacit
kvacid viṣṭhāṃ kvacin māṃsaṃ pūyagandhi sudāruṇam
andhakāreṣu tiṣṭhanti dāruṇeṣu tathā kvacit
krimibhir bhakṣyamāṇāś ca vahnituṇḍaiḥ sudāruṇaiḥ
kvacicchītena bādhyante kvacit cāmedhyamadhyagāḥ
parasparam athāśnanti kvacit pretāḥ sudāruṇāḥ
kvacid bhūtena tāḍyante lambamānās tathā kvacit
kvacit kṣipyanti bāṇaughair utkṛtyante tathā kvacit
kaṇṭeṣu dattapādāś ca bhujaṅgābhogaveṣṭitāḥ
pīḍyamānās tathā yantraiḥ kṛṣyamāṇāś ca jānubhiḥ
bhagnapṛṣṭhaśirogrīvāḥ sūcīkaṇṭhāḥ sudāruṇāḥ
kūṭāgārapramāṇaiś ca śarīrair yātanākṣamaiḥ
evaṃ pātakinaḥ pāpam anubhūya suduḥkhitāḥ
tiryagyonau prapadyante duḥkhāni vividhāni ca
atha pāpātmanāṃ narakeṣvanubhūtaduḥkhānāṃ tiryagyonayo bhavanti
atipātakināṃ paryāyeṇa sarvāḥ sthāvarayonayaḥ
mahāpātakināṃ ca krimiyonayaḥ
anupātakināṃ pakṣiyonayaḥ
upapātakināṃ jalajayonayaḥ
kṛtajātibhraṃśakarāṇāṃ jalacarayonayaḥ
kṛtasaṃkarīkaraṇakarmaṇāṃ mṛgayonayaḥ
kṛtāpātrīkaraṇakarmaṇāṃ paśuyonayaḥ
kṛtamalinīkaraṇakarmaṇāṃ manuṣyeṣv aspṛśyayonayaḥ
prakīrṇakeṣu prakīrṇā hiṃsrāḥ kravyādā bhavanti
abhojyānnābhakṣyāśī krimiḥ
stenaḥ śyenaḥ
prakṛṣṭavartmāpahārī bileśayaḥ
ākhur dhānyahārī
haṃsaḥ kāṃsyāpahārī
jalahṛjjalābhiplavaḥ
madhu daṃśaḥ
payaḥ kākaḥ
rasaṃ śvā
ghṛtaṃ nakulaḥ
māṃsaṃ gṛdhraḥ
vasāṃ madguḥ
tailaṃ tailapāyikaḥ
lavaṇaṃ cīvivāk
dadhi balākā
kauśeyaṃ hṛtvā bhavati tittiriḥ
kṣaumaṃ darduraḥ
kārpāsatāntavaṃ krauñcaḥ
godhā gām
vālgudo guḍam
chuchundarir gandhān
patraśākaṃ barhī
kṛtānnaṃ sedhā
akṛtānnaṃ śalyakaḥ
agniṃ bakaḥ
gṛhakāry upaskaram
raktavāsāṃsi jīvajīvakaḥ
gajaṃ kūrmaḥ
aśvaṃ vyāghraḥ
phalaṃ puṣpaṃ vā markaṭaḥ
ṛkṣaḥ striyam
yānam uṣṭraḥ
paśūn gṛdhraḥ
yad vā tad vā paradravyam apahṛtya balān naraḥ
avaśyam yāti tiryaktvaṃ jagdhvā caivāhutaṃ haviḥ
striyo 'pyetena kalpena hṛtvā doṣam avāpnuyuḥ
eteṣām eva jantūnāṃ bhāryātvam upayānti tāḥ
narakābhibhūtaduḥkhānāṃ tiryaktvam uttīrṇānāṃ mānuṣyeṣu lakṣaṇāni bhavanti
kuṣṭhy atipātakī
brahmahā yakṣmī
surāpaḥ śyāvadantakaḥ
suvarṇahārī kunakhī
gurutalpago duścarmā
pūtināsaḥ piśunaḥ
pūtivaktraḥ sūcakaḥ
dhānyacoro 'ṅgahīnaḥ
miśracoro 'tiriktāṅgaḥ
annāpahārakas tvāmayāvī
vāgapahārako mūkaḥ
vastrāpahārakaḥ śvitrī
aśvāpahārakaḥ paṅguḥ
devabrāhmaṇākrośako mūkaḥ
lolajihvo garadaḥ
unmatto 'gnidaḥ
guroḥ pratikūlo 'pasmārī
goghnas tvandhaḥ
dīpāpahārakaś ca
kāṇaś ca dīpanirvāpakaḥ
trapucāmarasīsakavikrayī rajakaḥ
ekaśaphavikrayī mṛgavyādhaḥ
kuṇḍāśī bhagāsyaḥ
ghāṇṭikaḥ stenaḥ
vārddhuṣiko bhrāmarī
mṛṣṭāśy ekākī vātagulmī
samayabhettā khalvāṭaḥ
ślīpady avakīrṇī
paravṛttighno daridraḥ
parapīḍākaro dīrgharogī
evaṃ karmaviśeṣeṇa jāyante lakṣaṇānvitāḥ
rogānvitās tathāndhāś ca kubjakhañjaikalocanāḥ
vāmanā badhirā mūkā durbalāś ca tathāpare
tasmāt sarvaprayatnena prāyaścittaṃ samācaret
atha kṛcchrāṇi bhavanti
tryahaṃ nāśnīyāt
pratyahaṃ ca triṣavaṇaṃ snānam ācaret
triḥ pratisnānam apsu majjanam
magnas trir aghamarṣaṇaṃ japet
divā sthitas tiṣṭhet
rātrāv āsīnaḥ
karmaṇo 'nte payasvinīṃ dadyāt
ity aghamarṣaṇam
tryahaṃ sāyaṃ tryahaṃ prātas tryaham ayācitam aśnīyāt
eṣa prājāpatyaḥ
tryaham uṣṇāḥ pibed apas tryaham uṣṇaṃ ghṛtaṃ tryaham uṣṇaṃ payas tryahaṃ ca nāśnīyād eṣa taptakṛcchraḥ
etair eva śītaiḥ śītakṛcchraḥ
kṛcchrātikṛcchraḥ payasā divasaikaviṃśatikṣapaṇam
udakasaktūnāṃ māsābhyavahāreṇodakakṛcchraḥ
bisābhyavahāreṇa mūlakṛcchraḥ
bilvābhyavahāreṇa śrīphalakṛcchraḥ
padmākṣair vā
nirāhārasya dvādaśāhena parākaḥ
gomūtraṃ gomayaṃ kṣīraṃ dadhi sarpiḥ kuśodakāny ekadivasam aśnīyāt
dvitīyam upavaset
etat sāṃtapanam
gomūtrādibhiḥ pratyaham abhyastair mahāsāṃtapanam
tryahābhyastaiś cātisāṃtapanam
piṇyākācāmatakrodakasaktūnām upavāsāntarito 'bhyavahāras tulāpuruṣaḥ
kuśapalāśodumbarapadmaśaṅkhapuṣpīvaṭabrāhmīsuvarcalāpatraiḥ kvathitasyāmbhasaḥ pratyekaṃ pānena parṇakṛcchraḥ
kṛcchrāṇy etāni sarvāṇi kurvīta kṛtavāpanaḥ
nityaṃ triṣavaṇasnāyī adhaḥśāyī jitendriyaḥ
strīśūdrapatitānāṃ ca varjayec cātibhāṣaṇam
pavitrāṇi japen nityaṃ juhuyāc caiva śaktitaḥ
atha cāndrāyaṇam
grāsān avikārān aśnīyāt
tāṃś candrakalābhivṛddhau vardhayet hānau hrāsayet amāvāsyāyāṃ nāśnīyāt
eṣa cāndrāyaṇo yavamadhyaḥ
pipīlikāmadhyo vā
yasyāmāvāsyā madhye bhavati sa pipīlikāmadhyaḥ
yasya paurṇamāsī sa yavamadhyaḥ
aṣṭau grāsān pratidivasaṃ māsam aśnīyāt sa yaticāndrāyaṇaḥ
sāyaṃ prātaś caturaś caturaḥ sa śiśucāndrāyaṇaḥ
yathā kathaṃcit ṣaṣṭyonāṃ triśatīṃ māsenāśnīyāt sa sāmānyacāndrāyaṇaḥ
vratam etat purā bhūmiṃ kṛtvā saptarṣayo 'malāḥ
prāptavantaḥ paraṃ sthānaṃ brahmā rudras tathaiva ca
atha karmabhir ātmakṛtair gurum ātmānaṃ manyetātmārthe prasṛtiyāvakaṃ śrapayet
na tato 'gnau juhuyāt
na cātra balikarma
aśṛtaṃ śrapyamāṇaṃ śṛtaṃ cābhimantrayet
śrapyamāṇe rakṣāṃ kuryāt
brahmā devānāṃ padavīḥ kavīnām ṛṣir viprāṇāṃ mahiṣo mṛgāṇām
śyeno gṛdhrāṇāṃ svadhitir vanānāṃ somaḥ pavitram atyeti rebhan
iti darbhān badhnāti
śṛtaṃ ca tam aśnīyāt pātre niṣicya
ye devā manojātā manojuṣaḥ sudakṣā dakṣapitaras te naḥ pāntu te no 'vantu tebhyo namas tebhyaḥ svāhety ātmani juhuyāt
athācānto nābhim ālabheta
snātāḥ pītā bhavata yūyam āpo 'smākam udare yavāḥ tā asmabhyam anamīvā ayakṣmā anāgasaḥ santu devīr amṛtā ṛtāvṛdha iti
trirātraṃ medhārthī
ṣaḍrātraṃ pāpakṛt
saptarātraṃ pītvā mahāpātakinām anyatamaṃ punāti
dvādaśarātreṇa pūrvapuruṣakṛtam api pāpaṃ nirdahati
māsaṃ pītvā sarvapāpāni
gonihāramuktānāṃ yavānām ekaviṃśatirātraṃ ca
yavo 'si dhānyarājo 'si vāruṇo madhusaṃyutaḥ
nirṇodaḥ sarvapāpānāṃ pavitram ṛṣibhir dhṛtam
ghṛtaṃ yavā madhu yavā āpo vā amṛtaṃ yavāḥ
sarve punīta me pāpaṃ yan me kiṃcana duṣkṛtam
vācā kṛtaṃ karmakṛtaṃ manasā durvicintitam
alakṣmīṃ kālakarṇīṃ ca nāśayadhvaṃ yavā mama
śvasūkarāvalīḍhaṃ ca ucchiṣṭopahataṃ ca yat
mātāpitror aśuśrūṣāṃ tat punīdhvaṃ yavā mama
gaṇānnaṃ gaṇikānnaṃ ca śūdrānnaṃ śrāddhasūtakam
caurasyānnaṃ navaśrāddhaṃ punīdhvaṃ ca yavā mama
bāladhūrtam adharmaṃ ca rājadvārakṛtaṃ ca yat
suvarṇastainyam avrātyam ayājyasya ca yājanam
brāhmaṇānāṃ parīvādaṃ punīdhvaṃ ca yavā mama
mārgaśīrṣaśuklaikādaśyām upoṣito dvādaśyāṃ bhagavantaṃ śrīvāsudevam arcayet
puṣpadhūpānulepanadīpanaivedyaiḥ vahnibrāhmaṇatarpaṇaiś ca
vratam etat saṃvatsaraṃ kṛtvā pāpebhyaḥ pūto bhavati
yāvajjīvaṃ kṛtvā śvetadvīpam āpnoti
ubhayapakṣadvādaśīṣv evaṃ saṃvatsareṇa svargalokam āpnoti
yāvajjīvaṃ kṛtvā viṣṇulokam
evam eva pañcadaśīṣv api
brahmabhūtam amāvāsyāṃ paurṇamāsyāṃ tathaiva ca
yogabhūtaṃ paricaran keśavaṃ mahad āpnuyāt
dṛśyete sahitau yasyāṃ divi candrabṛhaspatī
paurṇamāsī tu mahatī proktā saṃvatsare tu sā
tasyāṃ dānopavāsādyam akṣayaṃ parikīrtitam
tathaiva dvādaśī śuklā yā syācchravaṇasaṃyutā
vane parṇakuṭīṃ kṛtvā vaset
triṣavaṇaṃ snāyāt
svakarma cācakṣāṇo grāme grāme bhaikṣyam ācaret
tṛṇaśāyī ca syāt
etanmahāvratam
brāhmaṇaṃ hatvā dvādaśasaṃvatsaraṃ kuryāt
yāgasthaṃ kṣatriyaṃ vaiśyaṃ vā
gurviṇīṃ rajasvalāṃ vā
atrigotrāṃ vā nārīm
mitraṃ vā
nṛpativadhe mahāvratam eva dviguṇaṃ kuryāt
pādonaṃ kṣatriyavadhe
ardhaṃ vaiśyavadhe
tadardhaṃ śūdravadhe
sarveṣu śavaśirodhvajī syāt
māsam ekaṃ kṛtavāpano gavām anugamanaṃ kuryāt
tāsv āsīnāsv āsīta
sthitāsu sthitaś ca syāt
sannāṃ coddharet
bhayebhyaś ca rakṣet
tāsāṃ śītāditrāṇam akṛtvā nātmanaḥ kuryāt
gomūtreṇa snāyāt
gorasaiś ca varteta
etad govrataṃ govadhe kuryāt
gajaṃ hatvā pañca nīlavṛṣabhān dadyāt
turagaṃ vāsaḥ
ekahāyanam anaḍvāhaṃ kharavadhe
meṣājavadhe ca
suvarṇakṛṣṇalam uṣṭravadhe
śvānaṃ hatvā trirātram upavaset
hatvā mūṣakamārjāranakulamaṇḍūkaḍuṇḍubhājagarāṇām anyatamam upoṣitaḥ kṛsaraṃ brāhmaṇaṃ bhojayitvā lohadaṇḍaṃ dakṣiṇāṃ dadyāt
godholūkakākajhaṣavadhe trirātram upavaset
haṃsabakabalākāmadguvānaraśyenabhāsacakravākānām anyatamaṃ hatvā brāhmaṇāya gāṃ dadyāt
sarpaṃ hatvābhrīṃ kārṣṇāyasīṃ dadyāt
ṣaṇḍhaṃ hatvā palālabhārakam
varāhaṃ hatvā ghṛtakumbham
tittiriṃ tiladroṇam
śukaṃ dvihāyanavatsam
krauñcaṃ trihāyanam
kravyādamṛgavadhe payasvinīṃ gāṃ dadyāt
akravyādamṛgavadhe vatsatarīm
anuktamṛgavadhe trirātraṃ payasā varteta
pakṣivadhe naktāśī syāt
rūpyamāṣaṃ vā dadyāt
hatvā jalacaram upavaset
asthanvatāṃ tu sattvānāṃ sahasrasya pramāpaṇe
pūrṇe cānasy anasthnāṃ tu śūdrahatyāvrataṃ caret
kiṃcid eva tu viprāya dadyād asthimatāṃ vadhe
anasthnāṃ caiva hiṃsāyāṃ prāṇāyāmena śudhyati
phaladānāṃ tu vṛkṣāṇāṃ chedane japyam ṛkśatam
gulmavallīlatānāṃ ca puṣpitānāṃ ca vīrudhām
annādyajānāṃ sattvānāṃ rasajānāṃ ca sarvaśaḥ
phalapuṣpodbhavānāṃ ca ghṛtaprāśo viśodhanam
kṛṣṭajānām oṣadhīnāṃ jātānāṃ ca svayaṃ vane
vṛthālambhe 'nugacched gāṃ dinam ekam payovrataḥ
surāpaḥ sarvakarmavarjitaḥ kaṇān varṣam aśnīyāt
malānāṃ madyānāṃ cānyatamasya prāśane cāndrāyaṇaṃ kuryāt
laśunapalāṇḍugṛñjanaitadgandhiviḍvarāhagrāmakukkuṭavānaragomāṃsabhakṣaṇe ca
sarveṣv eteṣu dvijānāṃ prāyaścittānte bhūyaḥ saṃskāraṃ kuryāt
vapanamekhalādaṇḍabhaikṣyacaryāvratāni punaḥsaṃskārakarmaṇi varjanīyāni
śaśakaśalyakagodhākhaḍgakūrmavarjaṃ pañcanakhamāṃsāśane saptarātram upavaset
gaṇagaṇikāstenagāyanānnāni bhuktvā saptarātraṃ payasā varteta
takṣakānnaṃ carmakartuś ca
vārddhuṣikakadaryadīkṣitabaddhanigaḍābhiśastaṣaṇḍhānāṃ ca
puṃścalīdāmbhikacikitsakalubdhakakrūrogrocchiṣṭabhojināṃ ca
avīrastrī suvarṇakārasapatnapatitānāṃ ca
piśunānṛtavādikṣatadharmātmarasavikrayiṇāṃ ca
śailūṣatantuvāyakṛtaghnarajakānāṃ ca
karmakāraniṣādaraṅgāvatārivaiṇaśastravikrayiṇāṃ ca
śvajīviśauṇḍikatailikacailanirṇejakānāṃ ca
rajasvalāsahopapativeśmanāṃ ca
bhrūṇaghnāvekṣitam udakyāsaṃspṛṣṭaṃ patatriṇāvalīḍhaṃ śunā saṃspṛṣṭaṃ gavāghrātaṃ ca
kāmataḥ padā spṛṣṭam avakṣutam
mattakruddhāturāṇāṃ ca
anarcitaṃ vṛthā māṃsaṃ ca
pāṭhīnarohitarājīvasiṃhatuṇḍaśakulavarjaṃ sarvamatsyamāṃsāśane trirātram upavaset
sarvajalajamāṃsāśane ca
āpaḥ surābhāṇḍasthāḥ pītvā saptarātraṃ śaṅkhapuṣpīśṛtaṃ payaḥ pibet
madyabhāṇḍasthāś ca pañcarātram
somapaḥ surāpasyāghrāya gandham udakamagnas trir aghamarṣaṇaṃ japtvā ghṛtaprāśanam ācaret
kharoṣṭrakākamāṃsāśane cāndrāyaṇaṃ kuryāt
prāśyājñātaṃ sūnāsthaṃ śuṣkamāṃsaṃ ca
kravyādamṛgapakṣimāṃsāśane taptakṛcchram
kalaviṅkaplavacakravākahaṃsarajjudālasārasadātyūhaśukasārikābakabalākākokilakhañjarīṭāśane trirātram upavaset
ekaśaphobhayadantāśane ca
tittirikapiñjalalāvakavarttikāmayūravarjaṃ sarvapakṣimāṃsāśane cāhorātram
kīṭāśane dinam ekaṃ brahmasuvarcalāṃ pibet
śunāṃ māṃsāśane ca
chattrākakavakāśane sāṃtapanam
yavagodhūmapayovikāraṃ snehāktaṃ śuktaṃ khāṇḍavaṃ ca varjayitvā yat paryuṣitaṃ tat prāśyopavaset
vraścanāmedhyaprabhavān lohitāṃś ca vṛkṣaniryāsān
śālūkavṛthākṛsarasaṃyāvapāyasāpūpaśaṣkulīdevānnāni havīṃṣi ca
go'jāmahiṣīvarjaṃ sarvapayāṃsi ca
anirdaśāhāni tāny api
syandinīsaṃdhinīvivatsākṣīraṃ ca
amedhyabhujaś ca
dadhivarjaṃ kevalāni ca śuktāni
brahmacaryāśramī śrāddhabhojane trirātram upavaset
dinam ekaṃ codake vaset
madhumāṃsāśane prājāpatyam
biḍālakākanakulākhūcchiṣṭabhakṣaṇe brahmasuvarcalāṃ pibet
śvocchiṣṭāśane dinam ekam upoṣitaḥ pañcagavyaṃ pibet
pañcanakhaviṇmūtrāśane saptarātram
āmaśrāddhāśane trirātraṃ payasā varteta
brāhmaṇaḥ śūdrocchiṣṭāśane saptarātram
vaiśyocchiṣṭāśane pañcarātram
rājanyocchiṣṭāśane trirātram
brāhmaṇocchiṣṭāśane tvekāham
rājanyaḥ śūdrocchiṣṭāśī pañcarātram
vaiśyocchiṣṭāśī trirātram
vaiśyaḥ śūdrocchiṣṭāśī ca
caṇḍālānnaṃ bhuktvā trirātram upavaset
siddhaṃ bhuktvā parākaḥ
asaṃskṛtān paśūn mantrair nādyād vipraḥ kathaṃcana
mantrais tu saṃskṛtān adyācchāśvataṃ vidhim āsthitaḥ
yāvanti paśuromāṇi tāvat kṛtveha māraṇam
vṛthā paśughnaḥ prāpnoti pretya ceha ca niṣkṛtim
yajñārthaṃ paśavaḥ sṛṣṭāḥ svayam eva svayaṃbhuvā
yajño hi bhūtyai sarvasya tasmād yajñe vadho 'vadhaḥ
na tādṛśaṃ bhavaty eno mṛgahantur dhanārthinaḥ
yādṛśaṃ bhavati pretya vṛthā māṃsāni khādataḥ
oṣadhyaḥ paśavo vṛkṣās tiryañcaḥ pakṣiṇas tathā
yajñārthaṃ nidhanam prāptāḥ prāpnuvanty ucchritīḥ punaḥ
madhuparke ca yajñe ca pitṛdaivatakarmaṇi
atraiva paśavo hiṃsyā nānyatreti kathaṃcana
yajñārtheṣu paśūn hiṃsan vedatattvārthavid dvijaḥ
ātmānaṃ ca paśūṃś caiva gamayatyuttamāṃ gatim
gṛhe gurāvaraṇye vā nivasann ātmavān dvijaḥ
nāvedavihitāṃ hiṃsām āpady api samācaret
yā vedavihitā hiṃsā niyatāsmiṃś carācare
ahiṃsām eva tāṃ vidyād vedād dharmo hi nirbabhau
yo 'hiṃsakāni bhūtāni hinastyātmasukhecchayā
sa jīvaṃś ca mṛtaś caiva na kvacit sukham edhate
yo bandhanavadhakleśān prāṇināṃ na cikīrṣati
sa sarvasya hitaprepsuḥ sukham atyantam aśnute
yad dhyāyati yat kurute ratiṃ badhnāti yatra ca
tad evāpnoty ayatnena yo hinasti na kiṃcana
nākṛtvā prāṇināṃ hiṃsāṃ māṃsam utpadyate kvacit
na ca prāṇivadhaḥ svargyas tasmān māṃsaṃ vivarjayet
samutpattiṃ ca māṃsasya vadhabandhau ca dehinām
prasamīkṣya nivarteta sarvamāṃsasya bhakṣaṇāt
na bhakṣayati yo māṃsaṃ vidhiṃ hitvā piśācavat
sa loke priyatāṃ yāti vyādhibhiś ca na pīḍyate
anumantā viśasitā nihantā krayavikrayī
saṃskartā copahartā ca khādakaś ceti ghātakāḥ
svamāṃsaṃ paramāṃsena yo vardhayitum icchati
anabhyarcya pitṝn devān na tato 'nyo 'styapuṇyakṛt
varṣe varṣe 'śvamedhena yo yajeta śataṃ samāḥ
māṃsāni ca na khāded yas tayoḥ puṇyaphalaṃ samam
phalamūlāśanair divyair munyannānāṃ ca bhojanaiḥ
na tat phalam avāpnoti yan māṃsaparivarjanāt
māṃ sa bhakṣayitāmutra yasya māṃsam ihādmyaham
etanmāṃsasya māṃsatvaṃ pravadanti manīṣiṇaḥ
suvarṇasteyakṛd rājñe karmācakṣāṇo musalam arpayet
vadhāt tyāgād vā prayato bhavati
mahāvrataṃ dvādaśābdāni vā kuryāt
nikṣepāpahārī ca
dhānyadhanāpahārī ca kṛcchram abdam
manuṣyastrīkūpakṣetravāpīnām apahāre cāndrāyaṇam
dravyāṇām alpasārāṇāṃ sāṃtapanam
bhakṣyabhojyayānaśayyāsanapuṣpamūlaphalānāṃ pañcagavyapānam
tṛṇakāṣṭhadrumaśuṣkānnaguḍavastracarmāmiṣāṇāṃ trirātram upavaset
maṇimuktāpravālatāmrarajatāyaḥkāṃsyānāṃ dvādaśāhaṃ kaṇān aśnīyāt
kārpāsakīṭajorṇādyapaharaṇe trirātraṃ payasā varteta
dviśaphaikaśaphāpaharaṇe dvirātram upavaset
pakṣigandhauṣadhirajjuvaidalānām apaharaṇe dinam upavaset
dattvaivāpahṛtaṃ dravyaṃ dhanikasyāpy upāyataḥ
prāyaścittaṃ tataḥ kuryāt kalmaṣasyāpanuttaye
yad yat parebhyas tv ādadyāt puruṣas tu niraṅkuśaḥ
tena tena vihīnaḥ syād yatra yatrābhijāyate
jīvitaṃ dharmakāmau ca dhane yasmāt pratiṣṭhitau
tasmāt sarvaprayatnena dhanahiṃsāṃ vivarjayet
prāṇihiṃsāparo yas tu dhanahiṃsāparas tathā
mahad duḥkham avāpnoti dhanahiṃsāparas tayoḥ
athāgamyāgamane mahāvratavidhānenābdaṃ cīravāsā vane prājāpatyaṃ kuryāt
paradāragamane ca
govrataṃ gogamane ca
puṃsy ayonāv ākāśe 'psu divā goyāne ca savāsāḥ snānam ācaret
caṇḍālīgamane tatsāmyam āpnuyāt
ajñānataś cāndrāyaṇadvayaṃ kuryāt
paśuveśyāgamane ca prājāpatyam
sakṛd duṣṭā ca strī yat puruṣasya paradāre tadvrataṃ kuryāt
yat karotyekarātreṇa vṛṣalīsevanād dvijaḥ
tad bhaikṣyabhug japan nityaṃ tribhir varṣair vyapohati
yaḥ pāpātmā yena saha saṃyujyate sa tasyaiva prāyaścittaṃ kuryāt
mṛtapañcanakhāt kūpād atyantopahatāccodakaṃ pītvā brāhmaṇas trirātram upavaset
dvyahaṃ rājanyaḥ
ekāhaṃ vaiśyaḥ
śūdro naktam
sarve cānte vratasya pañcagavyaṃ pibeyuḥ
pañcagavyaṃ pibecchūdro brāhmaṇas tu surāṃ pibet
ubhau tau narakaṃ yāto mahārauravasaṃjñitam
parvānārogyavarjam ṛtāv avagacchan patnīṃ trirātram upavaset
kūṭasākṣī brahmahatyāvrataṃ caret
anudakamūtrapurīṣakaraṇe sacailaṃ snānaṃ mahāvyāhṛtihomaśca
sūryābhyuditanirmuktaḥ sacailasnātaḥ sāvitryaṣṭaśatam āvartayet
śvasṛgālaviḍvarāhakharavānaravāyasapuṃścalībhir daṣṭaḥ sravantīm āsādya ṣoḍaśa prāṇāyāmān kuryāt
vedāgnyutsādī triṣavaṇasnāyyadhaḥśāyī saṃvatsaraṃ sakṛdbhaikṣyeṇa varteta
samutkarṣānṛte guroścālīkanirbandhe tadākṣepaṇe ca māsaṃ payasā varteta
nāstiko nāstikavṛttiḥ kṛtaghnaḥ kūṭavyavahārī brāhmaṇavṛttighnaścaite saṃvatsaraṃ bhaikṣyeṇa varteran
parivittiḥ parivettā ca yayā ca parividyate dātā yājakaśca cāndrāyaṇaṃ kuryāt
prāṇibhūpuṇyasomavikrayī taptakṛcchram
ārdrauṣadhigandhapuṣpaphalamūlacarmavetravidalatuṣakapālakeśabhasmāsthigorasapiṇyākatilatailavikrayī prājāpatyam
śleṣmajatumadhūcchiṣṭaśaṅkhaśuktitrapusīsakṛṣṇalohaudumbarakhaḍgapātravikrayī cāndrāyaṇaṃ kuryāt
raktavastraraṅgaratnagandhaguḍamadhurasorṇāvikrayī trirātram upavaset
māṃsalavaṇalākṣākṣīravikrayī cāndrāyaṇaṃ kuryāt
taṃ ca bhūyaścopanayet
uṣṭreṇa khareṇa vā gatvā nagnaḥ snātvā suptvā bhuktvā prāṇāyāmatrayam kuryāt
japitvā trīṇi sāvitryāḥ sahasrāṇi samāhitaḥ
māsaṃ goṣṭhe payaḥ pītvā mucyate 'satpratigrahāt
ayājyayājanaṃ kṛtvā pareṣām antyakarma ca
abhicāram ahīnaṃ ca tribhiḥ kṛcchrair vyapohati
yeṣāṃ dvijānāṃ sāvitrī nānūcyeta yathāvidhi
tāṃścārayitvā trīn kṛcchrān yathāvidhyupanāyayet
prāyaścittaṃ cikīrṣanti vikarmasthās tu ye dvijāḥ
brāhmaṇyācca parityaktās teṣām apyetad ādiśet
yad garhitenārjayanti karmaṇā brāhmaṇā dhanam
tasyotsargeṇa śudhyanti japyena tapasā tathā
vedoditānāṃ nityānāṃ karmaṇāṃ samatikrame
snātakavratalope ca prāyaścittam abhojanam
avagūrya caret kṛcchram atikṛcchraṃ nipātane
kṛcchrātikṛcchraṃ kurvīta viprasyotpādya śoṇitam
enasvibhir nirṇiktair nārthaṃ kiṃcit samācaret
kṛtanirṇejanāṃścaitān na jugupseta dharmavit
bālaghnāṃśca kṛtaghnāṃśca viśuddhān api dharmataḥ
śaraṇāgatahantṝṃśca strīhantṝṃśca na saṃvaset
aśītir yasya varṣāṇi bālo vāpy ūnaṣoḍaśaḥ
prāyaścittārdham arhanti striyo rogiṇa eva ca
anuktaniṣkṛtīnāṃ tu pāpānām apanuttaye
śaktiṃ cāvekṣya pāpaṃ ca prāyaścittaṃ prakalpayet
atha rahasyaprāyaścittāni bhavanti
sravantīm āsādya snātaḥ pratyahaṃ ṣoḍaśa prāṇāyāmān salakṣaṇān kṛtvaikakālaṃ haviṣyāśī māsena brahmahā pūto bhavati
karmaṇo 'nte payasvinīṃ gāṃ dadyāt
vratenāghamarṣaṇena ca surāpaḥ pūto bhavati
gāyatrīdaśasāhasrajapena suvarṇasteyakṛt
trirātropoṣitaḥ puruṣasūktajapahomābhyāṃ gurutalpagaḥ
yathāśvamedhaḥ kraturāṭ sarvapāpāpanodakaḥ
tathāghamarṣaṇaṃ sūktaṃ sarvapāpāpanodakam
prāṇāyāmaṃ dvijaḥ kuryāt sarvapāpāpanuttaye
dahyante sarvapāpāni prāṇāyāmair dvijasya tu
savyāhṛtiṃ sapraṇavāṃ gāyatrīṃ śirasā saha
triḥ paṭhed āyataprāṇaḥ prāṇāyāmaḥ sa ucyate
akāraṃ cāpyukāraṃ ca makāraṃ ca prajāpatiḥ
vedatrayānniraduhad bhūr bhuvaḥ svar itīti ca
tribhya eva tu vedebhyaḥ pādaṃ pādam adūduhat
tad ity ṛco 'syāḥ sāvitryāḥ parameṣṭhī prajāpatiḥ
etad akṣaram etāṃ ca japan vyāhṛtipūrvikām
saṃdhyayor vedavid vipro vedapuṇyena yujyate
sahasrakṛtvas tvabhyasya bahir etat trikaṃ dvijaḥ
mahato 'pyenaso māsāt tvacevāhir vimucyate
etattrayavisaṃyuktaḥ kāle ca kriyayā svayā
viprakṣatriyaviḍjātir garhaṇāṃ yāti sādhuṣu
oṃkārapūrvikās tisro mahāvyāhṛtayo 'vyayāḥ
tripadā caiva gāyatrī vijñeyā brāhmaṇo mukham
yo 'dhīte 'hanyahanyetāṃ trīṇi varṣāṇyatandritaḥ
sa brahma param abhyeti vāyubhūtaḥ khamūrtimān
ekākṣaraṃ paraṃ brahma prāṇāyāmāḥ paraṃ tapaḥ
sāvitryās tu paraṃ nānyan maunāt satyaṃ viśiṣyate
kṣaranti sarvā vaidikyo juhotiyajatikriyāḥ
akṣaraṃ tvakṣaraṃ jñeyaṃ brahmā caiva prajāpatiḥ
vidhiyajñājjapayajño viśiṣṭo daśabhir guṇaiḥ
upāṃśuḥ syācchataguṇaḥ sahasro mānasaḥ smṛtaḥ
ye pākayajñāścatvāro vidhiyajñasamanvitāḥ
te sarve japayajñasya kalāṃ nārhanti ṣoḍaśīm
japyenaiva tu saṃsidhyed brāhmaṇo nātra saṃśayaḥ
kuryād anyanna vā kuryān maitro brāhmaṇa ucyate
athātaḥ sarvavedapavitrāṇi bhavanti
yeṣāṃ japyaiśca homaiśca dvijātayaḥ pāpebhyaḥ pūyante
aghamarṣaṇam
devakṛtam
śuddhavatyaḥ
taratsamandīyam
kūśmāṇḍyaḥ
pāvamānyaḥ
durgāsāvitrī
atīṣaṅgāḥ
padastomāḥ
sāmāni vyāhṛtayaḥ
bhāruṇḍāṇi
candrasāma
puruṣavrate sāmanī
abliṅgam
bārhaspatyam
gosūktam
aśvasūktam
sāmanī candrasūkte ca
śatarudriyam
atharvaśiraḥ
trisuparṇam
mahāvratam
nārāyaṇīyam
puruṣasūktaṃ ca
trīṇyājyadohāni rathaṃtaraṃ ca agnivrataṃ vāmadevyaṃ bṛhacca
etāni gītāni punanti jantūn jātismaratvaṃ labhate yadīcchet
atha tyājyāḥ
vrātyāḥ
patitāḥ
tripuruṣaṃ mātṛtaḥ pitṛtaścāśuddhāḥ
sarva evābhojyāścāpratigrāhyāḥ
apratigrāhyebhyaśca pratigrahaprasaṅgaṃ varjayet
pratigraheṇa brāhmaṇānāṃ brāhmaṃ tejaḥ praṇaśyati
dravyāṇāṃ vāvijñāya pratigrahavidhiṃ yaḥ pratigrahaṃ kuryāt sa dātrā saha nimajjati
pratigrahasamarthaśca yaḥ pratigrahaṃ varjayet sa dātṛlokam avāpnoti
edhodakamūlaphalābhayāmiṣamadhuśayyāsanagṛhapuṣpadadhiśākāṃścābhyudyatān na nirṇudet
āhūyābhyudyatāṃ bhikṣāṃ purastād anucoditām
grāhyāṃ prajāpatir mene api duṣkṛtakarmaṇaḥ
nāśnanti pitaras tasya daśa varṣāṇi pañca ca
na ca havyaṃ vahatyagnir yas tām abhyavamanyate
gurūn bhṛtyān ujjihīrṣur arciṣyan pitṛdevatāḥ
sarvataḥ pratigṛhṇīyān na tu tṛpyet svayaṃ tataḥ
eteṣv api ca kāryeṣu samarthas tatpratigrahe
nādadyāt kulaṭāṣaṇḍhapatitebhyas tathā dviṣaḥ
guruṣu tvabhyatīteṣu vinā vā tair gṛhe vasan
ātmano vṛttim anvicchan gṛhṇīyāt sādhutaḥ sadā
ardhikaḥ kulamitraṃ ca dāsagopālanāpitāḥ
ete śūdreṣu bhojyānnā yaścātmānaṃ nivedayet
atha gṛhāśramiṇas trividho 'rtho bhavati
śuklaḥ śabalo 'sitaśca
śuklenārthena yad aurdhvadehikaṃ karoti tenāsya devatvam āsādayati
yacchabalena tan mānuṣyam
yat kṛṣṇena tat tiryaktvam
svavṛttyupārjitaṃ sarveṣāṃ śuklam
anantaravṛttyupāttaṃ śabalam
ekāntaritavṛttyupāttaṃ ca kṛṣṇam
kramāgataṃ prītidāyaṃ prāptaṃ ca saha bhāryayā
aviśeṣeṇa sarveṣāṃ dhanaṃ śuklam udāhṛtam
utkocaśulkasamprāptam avikreyasya vikrayaiḥ
kṛtopakārād āptaṃ ca śabalaṃ samudāhṛtam
pārśvikadyūtacauryāptapratirūpakasāhasaiḥ
vyājenopārjitaṃ yacca tat kṛṣṇaṃ samudāhṛtam
yathāvidhena dravyeṇa yat kiṃcit kurute naraḥ
tathāvidham avāpnoti sa phalaṃ pretya ceha ca
gṛhāśramī vaivāhikāgnau pākayajñān kuryāt
sāyaṃ prātaścāgnihotraṃ
devatābhyo juhuyāt
candrārkasaṃnikarṣaviprakarṣayor darśapūrṇamāsābhyāṃ yajeta
pratyayanaṃ paśunā
śaradgrīṣmayośca āgrayaṇena
vrīhiyavayor vā pāke
traivārṣikābhyadhikānnaḥ
pratyabdaṃ somena
vittābhāve iṣṭyā vaiśvānaryā
śūdrānnaṃ yāge pariharet
yajñārthaṃ bhikṣitam avāptam arthaṃ sakalam eva vitaret
sāyaṃ prātar vaiśvadevaṃ juhuyāt
bhikṣāṃ ca bhikṣave dadyāt
arcitabhikṣādānena godānaphalam āpnoti
bhikṣvabhāve grāsamātraṃ gavāṃ dadyāt
vahnau vā prakṣipet
bhukte 'pyanne vidyamāne na bhikṣukaṃ pratyācakṣīta
kaṇḍanī peṣaṇī cullī udakumbha upaskara iti pañca sūnā gṛhasthasya
tanniṣkṛtyarthaṃ ca brahmadevabhūtapitṛnarayajñān kuryāt
svādhyāyo brahmayajñaḥ
homo daivaḥ
pitṛtarpaṇaṃ pitryaḥ
balir bhautaḥ
nṛyajñaścātithipūjanam
devatātithibhṛtyānāṃ pitṝṇām ātmanaśca yaḥ
na nirvapati pañcānām ucchvasan na sa jīvati
brahmacārī yatir bhikṣur jīvantyete gṛhāśramāt
tasmād abhyāgatān etān gṛhastho nāvamānayet
gṛhastha eva yajate gṛhasthas tapyate tapaḥ
pradadāti gṛhasthaśca tasmācchreṣṭho gṛhāśramī
ṛṣayaḥ pitaro devā bhūtānyatithayas tathā
āśāsate kuṭumbibhyas tasmācchreṣṭho gṛhāśramī
trivargasevāṃ satatānnadānaṃ surārcanaṃ brāhmaṇapūjanaṃ ca
svādhyāyasevāṃ pitṛtarpaṇaṃ ca kṛtvā gṛhī śakrapadaṃ prayāti
brāhme muhūrte utthāya mūtrapurīṣotsargaṃ kuryāt
dakṣiṇābhimukho rātrau divā codaṅmukhaḥ saṃdhyayośca
nāprachāditāyāṃ bhūmau
na phālakṛṣṭāyām
na chāyāyām
na coṣare
na śādvale
na sasattve
na garte
na valmīke
na pathi
na rathyāyām
na parāśucau
nodyāne
nodyānodakasamīpayoḥ
na bhasmani
nāṅgāre
na gomaye
na govraje
nākāśe
nodake
na pratyanilānalendvarkastrīgurubrāhmaṇānām
naivānavaguṇṭhitaśirāḥ
loṣṭeṣṭakāparimṛṣṭagudo gṛhītaśiśnaś cotthāyādbhir mṛdbhiścoddhṛtābhir gandhalepakṣayakaraṃ śaucaṃ kuryāt
ekā liṅge gude tisras tathaikatra kare daśa
ubhayoḥ sapta dātavyā mṛdas tisras tu pādayoḥ
etacchaucaṃ gṛhasthānāṃ dviguṇaṃ brahmacāriṇām
triguṇaṃ tu vanasthānāṃ yatīnāṃ tu caturguṇam
atha pālāśaṃ dantadhāvanaṃ nādyāt
naiva śleṣmātakāriṣṭavibhītakadhavadhanvanajam
na ca bandhūkanirguṇḍīśigrutilvatindukajam
na ca kovidāraśamīpīlupippaleṅgudaguggulujam
na pāribhadrakāmlikāmocakaśālmalīśaṇajam
na madhuram
nāmlam
nordhvaśuṣkam
na suṣiram
na pūtigandhi
na picchilam
na dakṣiṇāparābhimukhaḥ
adyāccodaṅmukhaḥ prāṅmukho vā
vaṭāsanārkakhadirakarañjabadarasarjanimbārimedāpāmārgamālatīkakubhabilvānām anyatamam
kaṣāyaṃ tiktaṃ kaṭukaṃ ca
kanīnyagrasamasthaulyaṃ sakūrcaṃ dvādaśāṅgulam
prātarbhūtvā ca yatavāg bhakṣayed dantadhāvanam
prakṣālya bhaṅktvā tajjahyācchucau deśe prayatnataḥ
amāvāsyāṃ na cāśnīyād dantakāṣṭhaṃ kadācana
atha dvijātīnāṃ kanīnikāmūle prājāpatyaṃ nāma tīrtham
aṅguṣṭhamūle brāhmam
aṅgulyagre daivam
tarjanīmūle pitryam
anagnyuṣṇābhir aphenilābhiḥ aśūdraikakarāvarjitābhir akṣārābhir adbhiḥ śucau deśe svāsīno 'ntarjānu prāṅmukhaś codaṅmukho vā tanmanāḥ sumanāścācāmet
brāhmeṇa tīrthena trir ācāmet
dviḥ pramṛjyāt
khānyadbhir mūrdhānaṃ hṛdayaṃ spṛśet
hṛtkaṇṭhatālugābhiśca yathāsaṃkhyaṃ dvijātayaḥ
śudhyeran strī ca śūdraśca sakṛt spṛṣṭābhir antataḥ
atha yogakṣemārtham īśvaram abhigacchet
naiko 'dhvānaṃ prapadyeta
nādhārmikaiḥ sārdham
na vṛṣalaiḥ
na dviṣadbhiḥ
nātipratyūṣasi
nātisāyam
na saṃdhyayoḥ
na madhyāhne
na saṃnihitapānīyam
nātitūrṇam
na satataṃ bālavyādhitārtair vāhanaiḥ
na hīnāṅgaiḥ
na dīnaiḥ
na gobhiḥ
nādāntaiḥ
yavasodake vāhanānām adattvā ātmanaḥ kṣuttṛṣṇāpanodanaṃ na kuryāt
na catuṣpatham adhitiṣṭhet
na rātrau vṛkṣamūle
na śūnyālayam
na tṛṇam
na paśūnāṃ bandhanāgāram
na keśatuṣakapālāsthibhasmāṅgārān
na kārpāsāsthi
catuṣpathaṃ pradakṣiṇīkuryāt
devatārcāṃ ca
prajñātāṃśca vanaspatīn
agnibrāhmaṇagaṇikāpūrṇakumbhādarśachatradhvajapatākāśrīvṛkṣavardhamānanandyāvartāṃśca
tālavṛntacāmarāśvagajājagodadhikṣīramadhusiddhārthakāṃśca
vīṇācandanāyudhārdragomayaphalapuṣpārdraśākagorocanādūrvāprarohāṃśca
uṣṇīṣālaṃkāramaṇikanakarajatavastrāsanayānāmiṣāṃśca
bhṛṅgāroddhṛtorvarābaddhaikapaśukumārīmīnāṃśca dṛṣṭvā prayāyād iti
atha mattonmattavyaṅgān dṛṣṭvā nivarteta
vāntaviriktamuṇḍajaṭilavāmanāṃśca
kāṣāyipravrajitamalināṃśca
tailaguḍaśuṣkagomayendhanatṛṇapalāśabhasmāṅgārāṃśca
lavaṇaklībāsavanapuṃsakakārpāsarajjunigaḍamuktakeśāṃśca
vīṇācandanārdraśākoṣṇīṣālaṃkaraṇakumārīs tu prasthānakāle abhinandayed iti
devabrāhmaṇagurubabhrudīkṣitānāṃ chāyāṃ nākrāmet
niṣṭhyūtavāntarudhiraviṇmūtrasnānodakāni ca
na vatsatantrīṃ laṅghayet
pravarṣati na dhāvet
na vṛthā nadīṃ taret
na devatābhyaḥ pitṛbhyaścodakam apradāya
na bāhubhyām
na bhinnayā nāvā
na kūlam adhitiṣṭhet
na kūpam avalokayet
na laṅghayet
vṛddhabhārinṛpasnātastrīrogivaracakriṇām
panthā deyā nṛpas tveṣāṃ mānyaḥ snātaśca bhūpateḥ
paranipāneṣu na snānam ācaret
ācaret pañca piṇḍān uddhṛtyāpas tadāpadi
nājīrṇe
na cāturaḥ
na nagnaḥ
na rātrau
rāhudarśanavarjam
na saṃdhyayoḥ
prātaḥsnānaśīlo 'ruṇatāmrāṃ prācīm ālokya snāyāt
snātaḥ śiro nāvadhunet
nāṅgebhyas toyam uddharet
na tailavat saṃspṛśet
nāprakṣālitaṃ pūrvadhṛtaṃ vasanaṃ bibhṛyāt
snāta eva soṣṇīṣe dhaute vāsasī bibhṛyāt
na mlecchāntyajapatitaiḥ saha saṃbhāṣaṇaṃ kuryāt
snāyāt prasravaṇadevakhātasarovareṣu
uddhṛtāt bhūmiṣṭham udakaṃ puṇyaṃ sthāvarāt prasravat tasmān nādeyaṃ tasmād api sādhuparigṛhītaṃ sarvata eva gāṅgam
mṛttoyaiḥ kṛtamalāpakarṣo 'psu nimajjyopaviśyāpo hi ṣṭheti tisṛbhir hiraṇyavarṇeti catasṛbhir idam āpaḥ pravahateti ca tīrtham abhimantrayet
tato 'psu nimagnas trir aghamarṣaṇaṃ japet
tadviṣṇoḥ paramaṃ padam iti vā
drupadāṃ sāvitrīṃ ca
yuñjate mana ityanuvākaṃ vā
puruṣasūktaṃ vā
snātaścārdravāsā devapitṛtarpaṇam ambhaḥstha eva kuryāt
parivartitavāsāścet tīrtham uttīrya
akṛtvā devapitṛtarpaṇaṃ snānaśāṭīṃ na pīḍayet
snātvācamya vidhivad upaspṛśet
puruṣasūktena pratyṛcaṃ puruṣāya puṣpāni dadyāt
udakāñjalīṃśca
ādāv eva daivena tīrthena devānāṃ tarpaṇaṃ kuryāt
tadanantaraṃ pitryeṇa pitṝṇām
tatrādau svavaṃśyānāṃ tarpaṇaṃ kuryāt
tataḥ saṃbandhibāndhavānām
tataḥ suhṛdām
evaṃ nityasnāyī syāt
snātaśca pavitrāṇi yathāśakti japet
viśeṣataḥ sāvitrīm
puruṣasūktaṃ ca
naitābhyām adhikam asti
snāto 'dhikārī bhavati daive pitrye ca karmaṇi
pavitrāṇāṃ tathā japye dāne ca vidhibodhite
alakṣmīḥ kālakarṇī ca duḥsvapnaṃ durvicintitam
ammātreṇābhiṣiktasya naśyanta iti dhāraṇā
yāmyaṃ hi yātanāduḥkhaṃ nityasnāyī na paśyati
nityasnānena pūyante ye 'pi pāpakṛto narāḥ
athātaḥ susnātaḥ suprakṣālitapāṇipādaḥ svācānto devatārcāyāṃ sthale vā bhagavantam anādinidhanaṃ vāsudevam abhyarcayet
aśvinoḥ prāṇas tau ta iti jīvādānaṃ dattvā yuñjate mana ityanuvākenāvāhanaṃ kṛtvā jānubhyāṃ pāṇibhyāṃ śirasā ca namaskāraṃ kuryāt
āpo hi ṣṭheti tisṛbhir arghyaṃ nivedayet
hiraṇyavarṇā iti catasṛbhiḥ pādyam
śaṃ na āpo dhanvanyā ityācamanīyam
idam āpaḥ pravahateti snānīyam
rathe akṣeṣu vṛṣabhasya vāje ityanulepanālaṃkārau
yuvā suvāsā iti vāsaḥ
puṣpāvatīr iti puṣpam
dhūr asi dhūrveti dhūpam
tejo 'si śukram iti dīpam
dadhikrāvṇa iti madhuparkam
hiraṇyagarbha ityaṣṭābhir naivedyam
cāmaraṃ vyajanaṃ mātrāṃ chatraṃ yānāsane tathā
sāvitreṇaiva tat sarvaṃ devāya vinivedayet
evam abhyarcya tu japet sūktaṃ vai pauruṣaṃ tataḥ
tenaiva cājyaṃ juhuyād yadīcchecchāśvataṃ padam
na naktaṃ gṛhītenodakena devapitṛkarma kuryāt
candanamṛgamadadārukarpūrakuṅkumajātīphalavarjam anulepanaṃ na dadyāt
na vāso nīlīraktam
na maṇisuvarṇayoḥ pratirūpam alaṃkaraṇam
nogragandhi
nāgandhi
na kaṇṭakijam
kaṇṭakijam api śuklaṃ sugandhikaṃ tu dadyāt
raktam api kuṅkumaṃ jalajaṃ ca dadyāt
na dhūpārthe jīvajātam
na ghṛtatailaṃ vinā kiṃcana dīpārthe
nābhakṣyaṃ naivedyārthe
na bhakṣye apyajāmahiṣīkṣīre
pañcanakhamatsyavarāhamāṃsāni ca
prayataśca śucir bhūtvā sarvam eva nivedayet
tanmanāḥ sumanā bhūtvā tvarākrodhavivarjitaḥ
athāgniṃ parisamuhya paryukṣya paristīrya pariṣicya sarvataḥ pākād agram uddhṛtya juhuyāt
vāsudevāya saṃkarṣaṇāya pradyumnāyāniruddhāya puruṣāya satyāyācyutāya vāsudevāya
athāgnaye somāya mitrāya varuṇāya indrāya indrāgnibhyāṃ viśvebhyo devebhyaḥ prajāpataye anumatyai dhanvantaraye vāstoṣpataye agnaye sviṣṭakṛte ca
tato 'nnaśeṣeṇa balim upaharet
bhakṣopabhakṣābhyām
abhitaḥ pūrveṇāgnim
ambā nāmāsīti dulā nāmāsīti nitatnī nāmāsīti cupuṇīkā nāmāsīti sarvāsām
nandini subhage sumaṅgali bhadraṃkarīti svaśriṣv abhipradakṣiṇam
sthūṇāyāṃ dhruvāyāṃ śriyai hiraṇyakeśyai vanaspatibhyaśca
dharmādharmayor dvāre mṛtyave ca
udadhāne varuṇāya
viṣṇava ityulūkhale
marudbhya iti dṛṣadi
upari śaraṇe vaiśravaṇāya rājñe bhūtebhyaśca
indrāyendrapuruṣebhyaśceti pūrvārdhe
yamāya yamapuruṣebhya iti dakṣiṇārdhe
varuṇāya varuṇapuruṣebhya iti paścārdhe
somāya somapuruṣebhya ityuttarārdhe
brahmaṇe brahmapuruṣebhya iti madhye
ūrdhvam ākāśāya
sthaṇḍile divācarebhyo bhūtebhya iti divā
naktaṃcarebhya iti naktam
tato dakṣiṇāgreṣu darbheṣu pitre pitāmahāya prapitāmahāya mātre pitāmahyai prapitāmahyai nāmagotrābhyāṃ ca piṇḍanirvāpaṇaṃ kuryāt
piṇḍānāṃ cānulepanapuṣpadhūpanaivedyādi dadyāt
udakakalaśam upanidhāya svastyayanaṃ vācayet
śvakākaśvapacānāṃ bhuvi nirvapet
bhikṣāṃ ca dadyāt
atithipūjane ca paraṃ yatnam ātiṣṭheta
sāyam atithiṃ prāptaṃ prayatnenārcayet
anāśitam atithiṃ gṛhe na vāsayet
yathā varṇānāṃ brāhmaṇaḥ prabhur yathā strīṇāṃ bhartā tathā gṛhasthasyātithiḥ
tatpūjayā svargam āpnoti
atithir yasya bhagnāśo gṛhāt pratinivartate
tasmāt sukṛtam ādāya duṣkṛtaṃ tu prayacchati
ekarātraṃ hi nivasann atithir brāhmaṇaḥ smṛtaḥ
anityaṃ hi sthito yasmāt tasmād atithir ucyate
naikagrāmīṇam atithiṃ vipraṃ sāṃgatikaṃ tathā
upasthitaṃ gṛhe vindyād bhāryā yatrāgnayo 'pi vā
yadi tv atithidharmeṇa kṣatriyo gṛham āgataḥ
bhuktavatsu ca vipreṣu kāmaṃ tam api bhojayet
vaiśyaśūdrāv api prāptau kuṭumbe 'tithidharmiṇau
bhojayet saha bhṛtyais tāv ānṛśaṃsyaṃ prayojayan
itarān api sakhyādīn saṃprītyā gṛham āgatān
prakṛtānnaṃ yathāśakti bhojayet saha bhāryayā
svavāsinīṃ kumārīṃ ca rogiṇīṃ gurviṇīṃ tathā
atithibhyo 'gra evaitān bhojayed avicārayan
adattvā yas tu etebhyaḥ pūrvaṃ bhuṅkte 'vicakṣaṇaḥ
bhuñjāno na sa jānāti śvagṛdhrair jagdhim ātmanaḥ
bhuktavatsu ca vipreṣu sveṣu bhṛtyeṣu caiva hi
bhuñjīyātāṃ tataḥ paścād avaśiṣṭaṃ tu daṃpatī
devān pitṝn manuṣyāṃśca bhṛtyān gṛhyāśca devatāḥ
pūjayitvā tataḥ paścād gṛhasthaḥ śeṣabhug bhavet
aghaṃ sa kevalaṃ bhuṅkte yaḥ pacatyātmakāraṇāt
yajñaśiṣṭāśanaṃ hyetat satām annaṃ vidhīyate
svādhyāyenāgnihotreṇa yajñena tapasā tathā
na cāpnoti gṛhī lokān yathā tv atithipūjanāt
sāyaṃ prātas tv atithaye pradadyād āsanodake
annaṃ caiva yathāśaktyā satkṛtya vidhipūrvakam
pratiśrayaṃ tathā śayyāṃ pādābhyaṅgaṃ sadīpakam
pratyekadānenāpnoti gopradānasamaṃ phalam
candrārkoparāge nāśnīyāt
snātvā muktayor aśnīyāt
amuktayor astaṃ gatayoḥ snātvā dṛṣṭvā cāpare 'hni
na gobrāhmaṇoparāge 'śnīyāt
na rājño vyasane
pravasitāgnihotrī yadāgnihotraṃ kṛtaṃ manyate tadāśnīyāt
yadā kṛtaṃ manyeta vaiśvadevam api
parvaṇi ca yadā kṛtaṃ manyeta parva
nāśnīyāccājīrṇe
nārdharātre
na madhyāhne
na saṃdhyayoḥ
nārdravāsāḥ
naikavāsāḥ
na nagnaḥ
nodake
notkuṭakaḥ
na bhinnāsanagataḥ
na ca śayanagataḥ
na bhinnabhojane
notsaṅge
na bhuvi
na pāṇau
lavaṇaṃ ca yatra dadyāt tan nāśnīyāt
na bālakān nirbhartsayet
naiko mṛṣṭam
noddhṛtasneham
na divā dhānāḥ
na rātrau tilasaṃbandham
na dadhisaktūn
na kovidāravaṭapippalaśāṇaśākam
nādattvā
nāhutvā
nānārdrapādaḥ
nānārdrakaramukhaśca
nocchiṣṭaśca ghṛtam ādadyāt
na candrārkatārakā nirīkṣeta
na mūrdhānaṃ spṛśet
na brahma kīrtayet
prāṅmukho 'śnīyāt
dakṣiṇāmukho vā
abhipūjyānnam
sumanāḥ sragvyanuliptaśca
na niḥśeṣakṛt syāt
anyatra dadhimadhusarpiḥpayaḥsaktupalamodakebhyaḥ
nāśnīyād bhāryayā sārdhaṃ nākāśe na tathotthitaḥ
bahūnāṃ prekṣamāṇānāṃ naikasmin bahavas tathā
śūnyālaye vahnigṛhe devāgāre kathaṃcana
piben nāñjalinā toyaṃ nātisauhityam ācaret
na tṛtīyam athāśnīta na cāpathyaṃ kathaṃcana
nātiprage nātisāyaṃ na sāyaṃ prātar āśitaḥ
na bhāvaduṣṭam aśnīyān na bhāṇḍe bhāvadūṣite
śayānaḥ prauḍhapādaśca kṛtvā caivāvasakthikām
nāṣṭamīcaturdaśīpañcadaśīṣu striyam upeyāt
na śrāddhaṃ bhuktvā
na dattvā
nopanimantritaḥ śrāddhe
na vratī
na dīkṣitaḥ
na devāyatanaśmaśānaśūnyālayeṣu
na vṛkṣamūleṣu
na divā
na saṃdhyayoḥ
na malinām
na malinaḥ
nābhyaktām
nābhyaktaḥ
na rogārtām
na rogārtaḥ
na hīnāṅgīṃ nādhikāṅgīṃ tathaiva ca vayo'dhikām
nopeyād gurviṇīṃ nārīṃ dīrgham āyur jijīviṣuḥ
nārdrapādaḥ supyāt
nottarāparaśirāḥ
na nagnaḥ
nānuvaṃśam
nākāśe
na pālāśe śayane
na pañcadārukṛte
na gajabhagnakṛte
na vidyuddagdhakṛte
na bhinne
nāgnipṛṣṭhe
na ghaṭāsiktadrumaje
na śmaśānaśūnyālayadevatāyataneṣu
na capalamadhye
na nārīmadhye
na dhānyagoguruhutāśanasurāṇām upari
nocchiṣṭo na divā supyāt saṃdhyayor na ca bhasmani
deśe na ca aśucau nārdre na ca parvatamastake
atha na kaṃcanāvamanyeta
na ca hīnādhikāṅgān mūrkhān dhanahīnān avahaset
na hīnān seveta
svādhyāyavirodhi karma nācaret
vayo'nurūpaṃ veṣaṃ kuryāt
śrutasyābhijanasya dhanasya deśasya ca
noddhataḥ
nityaṃ śāstrādyavekṣī syāt
sati vibhave na jīrṇamalavadvāsāḥ syāt
na nāstītyabhibhāṣeta
na nirgandhogragandhi raktaṃ ca mālyaṃ bibhṛyāt
bibhṛyāj jalajaṃ raktam api
yaṣṭiṃ ca vaiṇavīm
kamaṇḍaluṃ ca sodakam
kārpāsam upavītam
raukme ca kuṇḍale
nādityam udyantam īkṣeta
nāstaṃ yāntam
na vāsasā tirohitam
na cādarśajalamadhyastham
na madhyāhne
na kruddhasya guror mukham
na tailodakayoḥ svāṃ chāyām
na malavatyādarśe
na patnīṃ bhojanasamaye
na striyaṃ nagnām
na kaṃcana mehamānam
na cālānabhraṣṭaṃ kuñjaram
na ca viṣamastho vṛṣādiyuddham
nonmattam
na mattam
nāmedhyam agnau prakṣipet
nāsṛk
na viṣam
nāgniṃ laṅghayet
na pādau pratāpayet
na kuśeṣu parimṛjyāt
na kāṃsyabhājane dhāvayet
na pādaṃ pādena
na bhuvam ālikhet
na loṣṭamardī syāt
na tṛṇacchedī syāt
na dantair nakhalomāni chindyāt
dyūtaṃ ca varjayet
bālātapasevāṃ va
vastropānahamālyopavītānyanyadhṛtāni na dhārayet
na śūdrāya matiṃ dadyāt
nocchiṣṭahaviṣī
na tilān
na cāsyopadiśed dharmam
na vratam
na saṃhatābhyāṃ pāṇibhyāṃ śira udaraṃ ca kaṇḍūyet
na dadhisumanasī pratyācakṣīta
nātmanaḥ srajam apakarṣet
suptaṃ na prabodhayet
na raktaṃ virāgayet
nodakyām abhibhāṣeta
na mlecchāntyajān
agnidevabrāhmaṇasaṃnidhau dakṣiṇaṃ pāṇim uddharet
na parakṣetre carantīṃ gām ācakṣīta
na pibantaṃ vatsakam
noddhatān praharṣayet
na śūdrarājye nivaset
nādhārmikajanākīrṇe
na saṃvased vaidyahīne
nopasṛṣṭe
na ciraṃ parvate
na vṛthāceṣṭāṃ kuryāt
na nṛtyagīte
nāsphoṭanam
nāślīlaṃ kīrtayet
nānṛtam
nāpriyam
na kaṃcin marmaṇi spṛśet
nātmānam avajānīyād dīrgham āyur jijīviṣuḥ
ciraṃ saṃdhyopāsanaṃ kuryāt
na sarpaśastraiḥ krīḍet
animittataḥ khāni na spṛśet
parasya daṇḍaṃ nodyacchet
śāsyaṃ śāsanārthaṃ tāḍayet
taṃ veṇudalena rajjvā vā pṛṣṭhe
devabrāhmaṇaśāstramahātmanāṃ parivādaṃ pariharet
dharmaviruddhau cārthakāmau
lokavidviṣṭaṃ ca dharmam api
parvasu ca śāntihomān kuryāt
na tṛṇam api chindyāt
alaṃkṛtaśca tiṣṭhet
evam ācārasevī syāt
śrutismṛtyuditaṃ dharmyaṃ sādhubhiśca niṣevitam
tam ācāraṃ niṣeveta dharmakāmo jitendriyaḥ
ācārāllabhate cāyur ācārād īpsitāṃ gatim
ācārād dhanam akṣayyam ācārāddhantyalakṣaṇam
sarvalakṣaṇahīno 'pi yaḥ sadācāravān naraḥ
śraddadhāno 'nasūyaśca śataṃ varṣāṇi jīvati
atha śrāddhepsuḥ pūrvedyur brāhmaṇān āmantrayet
dvitīye 'hni śuklapakṣasya pūrvāhṇe kṛṣṇapakṣasyāparāhṇe viprān susnātān svācāntān yathābhūyo vayaḥkrameṇa kuśottareṣv āsaneṣūpaveśayet
dvau daive prāṅmukhau trīṃśca pitrye udaṅmukhān
ekaikam ubhayatra veti
āmaśrāddheṣu kāmyeṣu ca prathamapañcakenāgniṃ hutvā
paśuśrāddheṣu madhyamapañcakena
amāvāsyāsūttamapañcakena
āgrahāyaṇyā ūrdhvaṃ kṛṣṇāṣṭakāsu ca krameṇaiva prathamamadhyamottamapañcakaiḥ
anvaṣṭakāsu ca
tato brāhmaṇānujñātaḥ pitṝn āvāhayet
apayantvasurā iti dvābhyāṃ tilaiḥ yātudhānānāṃ visarjanaṃ kṛtvā
eta pitaraḥ sarvāṃstān agra ā me yantvetad vaḥ pitara ityāvāhanaṃ kṛtvā kuśatilamiśreṇa gandhodakena yās tiṣṭhantyamṛtā vāg iti yan me māteti ca pādyaṃ nivedya arghyaṃ kṛtvā nivedya cānulepanaṃ kṛtvā kuśatilavastrapuṣpālaṃkāradhūpadīpair yathāśaktyā viprān samabhyarcya ghṛtaplutam annam ādāya ādityā rudrā vasava iti vīkṣya agnau karavāṇītyuktvā tacca vipraiḥ kurv ityukte āhutitrayaṃ dadyāt
ye māmakāḥ pitara etad vaḥ pitaro 'yaṃ yajña iti ca haviranumantraṇaṃ kṛtvā yathopapanneṣu pātreṣu viśeṣād rajatamayeṣv annaṃ namo viśvebhyo devebhya ityannam ādau prāṅmukhayor nivedayet
pitre pitāmahāya prapitāmahāya ca nāmagotrābhyām udaṅmukheṣu
tad adatsu brāhmaṇeṣu yan me prakāmād ahorātrair yad vaḥ kravyād iti japet
itihāsapurāṇadharmaśāstrāṇi ceti
ucchiṣṭasaṃnidhau dakṣiṇāgreṣu kuśeṣu pṛthivī darvir akṣitā ityekaṃ piṇḍaṃ pitre nidadhyāt
antarikṣaṃ darvir akṣitā iti dvitīyaṃ piṇḍaṃ pitāmahāya
dyaur darvir akṣitā iti tṛtīyaṃ prapitāmahāya
ye atra pitaraḥ pretā iti vāso deyam
vīrānnaḥ pitaro dhatta ityannam
atra pitaro mādayadhvaṃ yathābhāgam iti darbhamūle karāvagharṣaṇam
ūrjaṃ vahantīr ityanena sodakena pradakṣiṇaṃ piṇḍānāṃ vikiraṇaṃ kṛtvā arghapuṣpadhūpālepanānnādibhakṣyabhojyāni nivedayet
udakapātraṃ madhughṛtatilaiḥ saṃyuktaṃ ca
bhuktavatsu brāhmaṇeṣu tṛptim āgateṣu mā me kṣeṣṭhety annaṃ satṛṇam abhyukṣyānnavikiram ucchiṣṭāgrataḥ kṛtvā tṛptā bhavantaḥ sampannam iti ca pṛṣṭvā udaṅmukheṣvācamanam ādau dattvā tataḥ prāṅmukheṣu dattvā tataśca suprokṣitam iti śrāddhadeśaṃ saṃprokṣya darbhapāṇiḥ sarvaṃ kuryāt
tataḥ prāṅmukhāgrato yan me rāma iti pradakṣiṇaṃ kṛtvā pratyetya ca yathāśaktidakṣiṇābhiḥ samabhyarcya abhiramantu bhavanta ityuktvā tair ukte 'bhiratāḥ sma iti devāśca pitaraścetyabhijapet
akṣayyodakaṃ ca nāmagotrābhyāṃ dattvā viśve devāḥ prīyantām iti prāṅmukhebhyas tataḥ prāñjalir idaṃ tanmanāḥ sumanā yāceta
dātāro no 'bhivardhantāṃ vedāḥ saṃtatir eva ca
śraddhā ca no mā vyagamad bahu deyaṃ ca no 'stv iti
tathāstviti brūyuḥ
annaṃ ca no bahu bhaved atithīṃśca labhemahi
yācitāraśca naḥ santu mā ca yāciṣma kaṃcana
ityetābhyām āśiṣaḥ pratigṛhya
vāje vāja iti ca tato brāhmaṇāṃśca visarjayet
pūjayitvā yathānyāyam anuvrajyābhivādya ca
aṣṭakāsu daivapūrvaṃ śākamāṃsāpūpaiḥ śrāddhaṃ kṛtvānvaṣṭakāsv aṣṭakāvad vahnau hutvā daivapūrvam eva mātre pitāmahyai prapitāmahyai ca pūrvavad brāhmaṇān bhojayitvā dakṣiṇābhiścābhyarcyānuvrajya visarjayet
tataḥ karṣūḥ kuryāt
tanmūle prāgudagagnyupasamādhānaṃ kṛtvā piṇḍanirvapaṇam
karṣūtrayamūle puruṣāṇāṃ karṣūtrayamūle strīṇām
puruṣakarṣūtrayaṃ sānnenodakena pūrayet
strīkarṣūtrayaṃ sānnena payasā
dadhnā māṃsena payasā pratyekaṃ karṣūtrayam
pūrayitvā japed etad bhavadbhyo bhavatībhyo 'stu cākṣayam
pitari jīvati yaḥ śrāddhaṃ kuryāt sa yeṣāṃ pitā kuryāt teṣāṃ kuryāt
pitari pitāmahe ca jīvati yeṣāṃ pitāmahaḥ
pitari pitāmahe prapitāmahe ca jīvati naiva kuryāt
yasya pitā pretaḥ syāt sa pitre piṇḍaṃ nidhāya pitāmahāt paraṃ dvābhyāṃ dadyāt
yasya pitā pitāmahaśca pretau syātāṃ sa tābhyāṃ piṇḍau dattvā pitāmahapitāmahāya dadyāt
yasya pitāmahaḥ pretaḥ syāt sa tasmai piṇḍaṃ nidhāya prapitāmahāt paraṃ dvābhyāṃ dadyāt
mātāmahānām apyevaṃ śrāddhaṃ kuryād vicakṣaṇaḥ
mantroheṇa yathānyāyaṃ śeṣāṇāṃ mantravarjitam
amāvāsyās tisro 'ṣṭakās tisro 'nvaṣṭakā māghī prauṣṭhapady ūrdhvaṃ kṛṣṇatrayodaśī vrīhiyavapākau ceti
etāṃs tu śrāddhakālān vai nityān āha prajāpatiḥ
śrāddham eteṣv akurvāṇo narakaṃ pratipadyate
ādityasaṃkramaṇam
viṣuvaddvayam
viśeṣeṇāyanadvayam
vyatīpātaḥ
janmarkṣam
abhyudayaśca
etāṃs tu śrāddhakālān vai kāmyān āha prajāpatiḥ
śrāddham eteṣu yad dattaṃ tad ānantyāya kalpate
saṃdhyārātryor na kartavyaṃ śrāddhaṃ khalu vicakṣaṇaiḥ
tayor api ca kartavyaṃ yadi syād rāhudarśanam
rāhudarśanadattaṃ hi śrāddham ācandratārakam
guṇavat sarvakāmīyaṃ pitṝṇām upatiṣṭhate
satatam āditye 'hni śrāddhaṃ kurvann ārogyam āpnoti
saubhāgyaṃ cāndre
samaravijayaṃ kauje
sarvān kāmān baudhe
vidyām abhīṣṭāṃ jaive
dhanaṃ śaukre
jīvitaṃ śanaiścare
svargaṃ kṛttikāsu
apatyaṃ rohiṇīṣu
brahmavarcasyaṃ saumye
karmasiddhiṃ raudre
bhuvaṃ punarvasau
puṣṭiṃ puṣye
śriyaṃ sārpe
sarvān kāmān paitrye
saubhāgyaṃ bhāgye
dhanam āryamaṇe
jñātiśraiṣṭhyaṃ haste
rūpavataḥ sutāṃs tvāṣṭre
vāṇijyasiddhiṃ svātau
kanakaṃ viśākhāsu
mitrāṇi maitre
rājyaṃ śākre
kṛṣiṃ mūle
samudrayānasiddhim āpye
sarvān kāmān vaiśvadeve
śraiṣṭhyam abhijiti
sarvān kāmān śravaṇe
lavaṇaṃ vāsave
ārogyaṃ vāruṇe
kupyadravyam āje
gṛham āhirbudhnye
gāḥ pauṣṇe
turaṅgamān āśvine
jīvitaṃ yāmye
gṛhaṃ surūpāḥ striyaḥ pratipadi
kanyāṃ varadāṃ dvitīyāyām
sarvān kāmāṃs tṛtīyāyām
paśūṃścaturthyām
surūpān sutān pañcamyām
dyūtavijayaṃ ṣaṣṭhyām
kṛṣiṃ saptamyām
vāṇijyam aṣṭamyām
paśūn navamyām
vājino daśamyām
putrān brahmavarcasvina ekādaśyām
kanakarajataṃ dvādaśyām
saubhāgyaṃ trayodaśyām
sarvān kāmān pañcadaśyām
śastrahatānāṃ śrāddhakarmaṇi caturdaśī śastā
api pitṛgīte gāthe bhavataḥ
api jāyeta so 'smākaṃ kule kaścin narottamaḥ
prāvṛṭkāle 'site pakṣe trayodaśyāṃ samāhitaḥ
madhūtkaṭena yaḥ śrāddhaṃ pāyasena samācaret
kārttikaṃ sakalaṃ māsaṃ prākchāye kuñjarasya ca
atha na naktaṃ gṛhītenodakena śrāddhaṃ kuryāt
kuśābhāve kuśasthāne kāśān dūrvāṃ vā dadyāt
vāso 'rthe kārpāsotthaṃ sūtram
daśāṃ visarjayet yadyapyahatavastrajā syāt
ugragandhīnyagandhīni kaṇṭakijāni ca puṣpāṇi
śuklāni sugandhīni kaṇṭakijānyapi jalajāni raktānyapi dadyāt
vasāṃ medaṃ ca dīpārthe na dadyāt
ghṛtaṃ tailaṃ vā dadyāt
jīvajaṃ sarvaṃ dhūpārthe na dadyāt
madhughṛtasaṃyuktaṃ gugguluṃ dadyāt
candanakuṅkumakarpūrāgarupadmakānyanulepanārthe
na pratyakṣalavaṇaṃ dadyāt
hastena ca ghṛtavyañjanādi
taijasāni pātrāṇi dadyāt
viśeṣato rājatāni
khaḍgakutapakṛṣṇājinatilasiddhārthakākṣatāni ca pavitrāṇi rakṣoghnāni ca nidadhyāt
pippalīmukundakabhūstṛṇaśigrusarṣapasurasāsarjakasuvarcalakūśmāṇḍālābuvārtākapālakyopodakītaṇḍulīyakakusumbhapiṇḍālukamahiṣīkṣīrāṇi varjayet
rājamāṣamasūraparyuṣitakṛtalavaṇāni ca
kopaṃ pariharet
nāśru pātayet
na tvarāṃ kuryāt
ghṛtādidāne taijasāni pātrāṇi khaḍgapātrāṇi phalgupātrāṇi ca praśastāni
atra ca śloko bhavati
sauvarṇarājatābhyāṃ ca khaḍgenaudumbareṇa vā
dattam akṣayyatāṃ yāti phalgupātreṇa cāpyatha
tilair vrīhiyavair māṣair adbhir mūlaphalaiḥ śākaiḥ śyāmākaiḥ priyaṅgubhir nīvārair mudgair godhūmaiśca māsaṃ prīyante
dvau māsau matsyamāṃsena
trīn hāriṇena
caturaścaurabhreṇa
pañca śākunena
ṣaṭ chāgena
sapta rauraveṇa
aṣṭau pārṣatena
nava gāvayena
daśa māhiṣeṇa
ekādaśa tūpareṇājena
saṃvatsaraṃ gavyena payasā tadvikārair vā
atra pitṛgītā gāthā bhavati
kālaśākaṃ mahāśalkaṃ māṃsaṃ vārdhrīṇasasya ca
viṣāṇavarjyā ye khaḍgā ā sūryaṃ tāṃs tu bhuṅkṣmahe
nānnam āsanam āropayet
na padā spṛśet
nāvakṣutaṃ kuryāt
tilaiḥ sarṣapair vā yātudhānān visarjayet
saṃvṛte ca śrāddhaṃ kuryāt
na rajasvalāṃ paśyet
na śvānam
na viḍvarāham
na grāmakukkuṭam
prayatnāt śrāddham ajasya darśayet
aśnīyur brāhmaṇāśca vāgyatāḥ
na veṣṭitaśirasaḥ
na sopānatkāḥ
na pīṭhopahitapādāḥ
na hīnāṅgā adhikāṅgāḥ śrāddhaṃ paśyeyuḥ
na śūdrāḥ
na patitāḥ
na mahārogiṇaḥ
tatkālaṃ brāhmaṇaṃ brāhmaṇānumatena bhikṣukaṃ vā pūjayet
havirguṇān na brāhmaṇā brūyur dātrā pṛṣṭāḥ
yāvad ūṣmā bhavatyanne yāvad aśnanti vāgyatāḥ
tāvad aśnanti pitaro yāvan noktā havirguṇāḥ
sārvavarṇikam annādyaṃ saṃnīyāplāvya vāriṇā
samutsṛjed bhuktavatām agrato vikiran bhuvi
asaṃskṛtapramītānāṃ tyāgināṃ kulayoṣitām
ucchiṣṭaṃ bhāgadheyaṃ syād darbheṣu vikiraśca yaḥ
uccheṣaṇaṃ bhūmigatam ajihmasyāśaṭhasya ca
dāsavargasya tat pitrye bhāgadheyaṃ pracakṣate
daive karmaṇi brāhmaṇaṃ na parīkṣeta
prayatnāt pitrye parīkṣeta
hīnādhikāṅgān vivarjayet
vikarmasthāṃśca
baiḍālavratikān
vṛthāliṅginaḥ
nakṣatrajīvinaḥ
devalakāṃśca
cikitsakān
anūḍhāputrān
tatputrān
bahuyājinaḥ
grāmayājinaḥ
śūdrayājinaḥ
ayājyayājinaḥ
vrātyān
tadyājinaḥ
parvakārān
sūcakān
bhṛtakādhyāpakān
bhṛtakādhyāpitān
śūdrānnapuṣṭān
patitasaṃsargān
anadhīyānān
saṃdhyopāsanabhraṣṭān
rājasevakān
nagnān
pitrā vivadamānān
pitṛmātṛgurvagnisvādhyāyatyāginaśca
brāhmaṇāpasadā hyete kathitāḥ paṅktidūṣakāḥ
etān vivarjayed yatnācchrāddhakarmaṇi paṇḍitaḥ
atha paṅktipāvanāḥ
triṇāciketaḥ
pañcāgniḥ
jyeṣṭhasāmagaḥ
vedapāragaḥ
vedāṅgasyāpyekasya pāragaḥ
purāṇetihāsavyākaraṇapāragaḥ
dharmaśāstrasyāpyekasya pāragaḥ
tīrthapūtaḥ
yajñapūtaḥ
tapaḥpūtaḥ
satyapūtaḥ
mantrapūtaḥ
gāyatrījapanirataḥ
brahmadeyānusaṃtānaḥ
trisuparṇaḥ
jāmātā
dauhitraśceti pātram
viśeṣeṇa ca yoginaḥ
atra pitṛgītā gāthā bhavati
api sa syāt kule 'smākaṃ bhojayed yas tu yoginam
vipraṃ śrāddhe prayatnena yena tṛpyāmahe vayam
na mlecchaviṣaye śrāddhaṃ kuryāt
na gacchen mlecchaviṣayam
paranipāneṣv apaḥ pītvā tatsāmyam upagacchatīti
cāturvarṇyavyavasthānaṃ yasmin deśe na vidyate
sa mlecchadeśo vijñeya āryāvartas tataḥ paraḥ
atha puṣkareṣv akṣayaṃ śrāddham
japyahomatapāṃsi ca
puṣkare snānamātrāt sarvapāpebhyaḥ pūto bhavati
evam eva gayāśīrṣe
vaṭe
amarakaṇṭakaparvate
varāhaparvate
yatra kvacana narmadātīre
yamunātīre
gaṅgāyāṃ viśeṣataḥ
kuśāvarte
binduke
nīlaparvate
kanakhale
kubjāmre
bhṛgutuṅge
kedāre
mahālaye
naḍantikāyām
sugandhāyām
śākaṃbharyām
phalgutīrthe
mahāgaṅgāyām
trihalikāgrāme
kumāradhārāyām
prabhāse
yatra kvacana sarasvatyāṃ viśeṣataḥ
gaṅgādvāre
prayāge ca
gaṅgāsāgarasaṃgame
satataṃ naimiṣāraṇye
vārāṇasyāṃ viśeṣataḥ
agastyāśrame
kaṇvāśrame
kauśikyām
sarayūtīre
śoṇasya jyotiṣāyāśca saṃgame
śrīparvate
kālodake
uttaramānase
baḍabāyām
mataṅgavāpyām
saptārṣe
viṣṇupade
svargamārgapade
godāvaryām
gomatyām
vetravatyām
vipāśāyām
vitastāyām
śatadrūtīre
candrabhāgāyām
irāvatyām
sindhos tīre
dakṣiṇe pañcanade
ausaje
evamādiṣv athānyeṣu tīrtheṣu
saridvarāsu
sarveṣv api svabhāveṣu
pulineṣu
prasravaṇeṣu
parvateṣu
nikuñjeṣu
vaneṣu
upavaneṣu
gomayenopalipteṣu gṛheṣu
manojñeṣu
atra ca pitṛgītā gāthā bhavanti
kule 'smākaṃ sa jantuḥ syād yo no dadyāj jalāñjalīn
nadīṣu bahutoyāsu śītalāsu viśeṣataḥ
api jāyeta so 'smākaṃ kule kaścin narottamaḥ
gayāśīrṣe vaṭe śrāddhaṃ yo naḥ kuryāt samāhitaḥ
eṣṭavyā bahavaḥ putrā yadyeko 'pi gayāṃ vrajet
yajeta vāśvamedhena nīlaṃ vā vṛṣam utsṛjet
atha vṛṣotsargaḥ
kārttikyām āśvayujyāṃ vā
tatrādāv eva vṛṣabhaṃ parīkṣeta
jīvadvatsāyāḥ payasvinyāḥ putram
sarvalakṣaṇopetam
nīlam
lohitaṃ vā mukhapucchapādaśṛṅgaśuklam
yūthasyācchādakam
tato gavāṃ madhye susamiddham agniṃ paristīrya pauṣṇaṃ caruṃ payasā śrapayitvā pūṣā gā anvetu na iha ratir iti ca hutvā vṛṣam ayaskāras tv aṅkayet
ekasmin pārśve cakreṇāparasmin pārśve śūlena
aṅkitaṃ ca hiraṇyavarṇeti catasṛbhiḥ śaṃ no devīr iti ca snāpayet
snātam alaṃkṛtaṃ snātālaṃkṛtābhiścatasṛbhir vatsatarībhiḥ sārdham ānīya rudrān puruṣasūktaṃ kūśmāṇḍīśca japet
pitā vatsānām iti vṛṣabhasya dakṣiṇe karṇe paṭhet
imaṃ ca
vṛṣo hi bhagavān dharmaścatuṣpādaḥ prakīrtitaḥ
vṛṇomi tam ahaṃ bhaktyā sa me rakṣatu sarvataḥ
etaṃ yuvānaṃ patiṃ vo dadāmyanena krīḍantīścarata priyeṇa
mā hāsmahi prajayā mā tanūbhir mā radhāma dviṣate soma rājan
vṛṣaṃ vatsatarīyuktam aiśānyāṃ kārayed diśi
hotur vastrayugaṃ dadyāt suvarṇaṃ kāṃsyam eva ca
ayaskārasya dātavyaṃ vetanaṃ manasepsitam
bhojanaṃ bahusarpiṣkaṃ brāhmaṇāṃścātra bhojayet
utsṛṣṭo vṛṣabho yasmin pibatyatha jalāśaye
jalāśayaṃ tat sakalaṃ pitṝṃs tasyopatiṣṭhati
śṛṅgeṇollikhate bhūmiṃ yatra kvacana darpitaḥ
pitṝṇām annapānaṃ tat prabhūtam upatiṣṭhati
atha vaiśākhyāṃ paurṇamāsyāṃ kṛṣṇājinaṃ sakhuraṃ saśṛṅgaṃ suvarṇaśṛṅgaṃ raupyakhuraṃ mauktikalāṅgūlabhūṣitaṃ kṛtvāvike ca vastre prasārayet
tatas tilaiḥ pracchādayet
suvarṇanābhiṃ ca kuryāt
ahatena vāsoyugena pracchādayet
sarvagandharatnaiścālaṃkṛtaṃ kuryāt
catasṛṣu dikṣu catvāri taijasāni pātrāṇi kṣīradadhimadhughṛtapūrṇāni nidhāyāhitāgnaye brāhmaṇāyālaṃkṛtāya vāsoyugena pracchāditāya dadyāt
atra ca gāthā bhavanti
yas tu kṛṣṇājinaṃ dadyāt sakhuraṃ śṛṅgasaṃyutam
tilaiḥ pracchādya vāsobhiḥ sarvaratnair alaṃkṛtam
sasamudraguhā tena saśailavanakānanā
caturantā bhaved dattā pṛthivī nātra saṃśayaḥ
kṛṣṇājine tilān kṛtvā hiraṇyaṃ madhusarpiṣī
dadāti yas tu viprāya sarvaṃ tarati duṣkṛtam
atha prasūyamānā gauḥ pṛthivī bhavati
tām alaṃkṛtāṃ brāhmaṇāya dattvā pṛthivīdānaphalam āpnoti
atra gāthā bhavati
savatsāromatulyāni yugānyubhayatomukhīm
dattvā svargam avāpnoti śraddadhānaḥ samāhitaḥ
māsaḥ kārttiko 'gnidaivatyaḥ
agniśca sarvadevānāṃ mukham
tasmāt tu kārttikaṃ māsaṃ bahiḥsnāyī gāyatrījapanirataḥ sakṛd eva haviṣyāśī saṃvatsarakṛtāt pāpāt pūto bhavati
kārttikaṃ sakalaṃ māsaṃ nityasnāyī jitendriyaḥ
japan haviṣyabhugdāntaḥ sarvapāpaiḥ pramucyate
mārgaśīrṣaśuklapañcadaśyāṃ mṛgaśirasā yuktāyāṃ cūrṇitalavaṇasya suvarṇanābhaṃ prastham ekaṃ candrodaye brāhmaṇāya pradāpayet
anena karmaṇā rūpasaubhāgyavān abhijāyate
pauṣī cet puṣyayuktā syāt tasyāṃ gaurasarṣapakalkodvartitaśarīro gavyaghṛtapūrṇakumbhenābhiṣiktaḥ sarvauṣadhibhiḥ sarvagandhaiḥ sarvabījaiśca snāto ghṛtena bhagavantaṃ vāsudevaṃ snāpayitvā gandhapuṣpadhūpadīpanaivedyādibhir abhyarcya vaiṣṇavaiḥ śākrair bārhaspatyaiśca mantraiḥ pāvake hutvā sasuvarṇena ghṛtena brāhmaṇān svasti vācayet
vāsoyugaṃ kartre dadyāt
anena karmaṇā puṣyate
māghī maghāyutā cet tasyāṃ tilaiḥ śrāddhaṃ kṛtvā pūto bhavati
phālgunī phalgunīyutā cet tasyāṃ brāhmaṇāya susaṃskṛtaṃ svāstīrṇaṃ śayanaṃ nivedya bhāryāṃ manojñāṃ rūpavatīṃ draviṇavatīṃ cāpnoti
nāryapi bhartāram
caitrī citrāyutā cet tasyāṃ citravastrapradānena saubhāgyam āpnoti
vaiśākhī viśākhāyutā cet tasyāṃ brāhmaṇasaptakaṃ kṣaudrayuktais tilaiḥ saṃtarpya dharmarājānaṃ prīṇayitvā pāpebhyaḥ pūto bhavati
jyaiṣṭhī jyeṣṭhāyutā cet syāt tasyāṃ chatropānahapradānena gavādhipatyaṃ prāpnoti
āṣāḍhyām āṣāḍhāyuktāyām annapānadānena tad evākṣayyam āpnoti
śrāvaṇyāṃ śravaṇayuktāyāṃ jaladhenuṃ sānnāṃ vāsoyugācchāditāṃ dattvā svargam āpnoti
prauṣṭhapadyāṃ proṣṭhapadāyuktāyāṃ godānena sarvapāpavinirmukto bhavati
āśvayujyām aśvinīgate candramasi ghṛtapūrṇaṃ bhājanaṃ suvarṇayutaṃ viprāya dattvā dīptāgnir bhavati
kārttikī kṛttikāyutā cet syāt tasyāṃ sitam ukṣāṇam anyavarṇaṃ vā śaśāṅkodaye sarvasasyaratnagandhopetaṃ dīpamadhye brāhmaṇāya dattvā kāntārabhayaṃ na paśyati
vaiśākhaśuklatṛtīyāyām upoṣito 'kṣataiḥ śrīvāsudevam abhyarcya tān eva hutvā dattvā ca sarvapāpebhyaḥ pūto bhavati
yacca tasminn ahani prayacchati tad akṣayyatām āpnoti
pauṣyāṃ samatītāyāṃ kṛṣṇapakṣadvādaśyāṃ sopavāsas tilaiḥ snātas tilodakaṃ dattvā tilair vāsudevam abhyarcya tān eva hutvā dattvā bhuktvā ca pāpebhyaḥ pūto bhavati
māghyāṃ samatītāyāṃ kṛṣṇadvādaśyāṃ sopavāsaḥ śravaṇaṃ prāpya śrīvāsudevāgrato mahāvartidvayena dīpadvayaṃ dadyāt
dakṣiṇapārśve mahārajanaraktena samagreṇa vāsasā ghṛtatulām aṣṭādhikāṃ dattvā
vāmapārśve tilatailayutāṃ sāṣṭāṃ dattvā śvetena samagreṇa vāsasā
etat kṛtvā yasmin rāṣṭre 'bhijāyate yasmin deśe yasmin kule tatrojjvalo bhavati
āśvinaṃ sakalaṃ māsaṃ brāhmaṇebhyaḥ pratyahaṃ ghṛtaṃ pradāyāśvinau prīṇayitvā rūpabhāg bhavati
tasminn eva māsi pratyahaṃ gorasair brāhmaṇān bhojayitvā rājyabhāg bhavati
pratimāsaṃ revatīyute candramasi madhughṛtayutaṃ pāyasaṃ revatīprītyai paramānnaṃ brāhmaṇān bhojayitvā revatīṃ prīṇayitvā rūpasya bhāgī bhavati
māghe māsyagniṃ pratyahaṃ tilair hutvā saghṛtaṃ kulmāṣaṃ brāhmaṇān bhojayitvā dīptāgnir bhavati
sarvāṃ caturdaśīṃ nadījale snātvā dharmarājānaṃ pūjayitvā sarvapāpebhyaḥ pūto bhavati
yadīcched vipulān bhogāṃścandrasūryagrahopagān
prātaḥsnāyī bhaven nityaṃ dvau māsau māghaphālgunau
atha kūpakartus tatpravṛtte pānīye duṣkṛtasyārdhaṃ vinaśyati
taḍāgakṛn nityatṛpto vāruṇaṃ lokam aśnute
jalapradaḥ sadā tṛpto bhavati
vṛkṣāropayitur vṛkṣāḥ paraloke putrā bhavanti
vṛkṣaprado vṛkṣaprasūnair devān prīṇayati
phalaiścātithīn
chāyayā cābhyāgatān
deve varṣatyudakena pitṝn
setukṛt svargam āpnoti
devāyatanakārī yasya devasyāyatanaṃ karoti tasyaiva lokam āpnoti
sudhāsiktaṃ kṛtvā yaśasā virājate
vicitraṃ kṛtvā gandharvalokam āpnoti
puṣpapradānena śrīmān bhavati
anulepanapradānena kīrtimān
dīpapradānena cakṣuṣmān sarvatrojjvalaśca
annapradānena balavān
devanirmālyāpanayanāt godānaphalam āpnoti
devagṛhamārjanāt tadupalepanāt brāhmaṇocchiṣṭamārjanāt pādaśaucād akalyaparicaraṇācca
kūpārāmataḍāgeṣu devatāyataneṣu ca
punaḥ saṃskārakartā ca labhate maulikaṃ phalam
sarvadānādhikam abhayapradānam
tatpradānenābhīpsitaṃ lokam āpnoti
bhūmidānena ca
gocarmamātrām api bhuvaṃ pradāya sarvapāpebhyaḥ pūto bhavati
gopradānena svargalokam āpnoti
daśadhenuprado golokān
śatadhenuprado brahmalokān
suvarṇaśṛṅgīṃ raupyakhurāṃ muktālāṅgūlāṃ kāṃsyopadohāṃ vastrottarīyāṃ dattvā dhenuromasaṃkhyāni varṣāṇi svargalokam āpnoti
viśeṣataḥ kapilām
dāntaṃ dhuraṃdharaṃ dattvā daśadhenuprado bhavati
aśvadaḥ sūryasālokyam āpnoti
vāsodaścandrasālokyam
suvarṇadānenāgnisālokyam
rūpyadānena rūpam
taijasānāṃ pātrāṇāṃ pradānena pātrībhavati sarvakāmānām
ghṛtamadhutailapradānenārogyam
auṣadhapradānena
lavaṇadānena ca lāvaṇyam
dhānyapradānena tṛptim
sasyapradānena ca
annadaḥ sarvam
dhānyapradānena saubhāgyam
tilapradaḥ prajām iṣṭām
indhanapradānena dīptāgnir bhavati
saṃgrāme ca sarvajayam āpnoti
āsanapradānena sthānam
śayyāpradānena bhāryām
upānatpradānenāśvatarīyuktaṃ ratham
chatrapradānena svargam
tālavṛntacāmarapradānenādhvasukhitvam
vāstupradānena nagarādhipatyam
yad yad iṣṭatamaṃ loke yaccāsti dayitaṃ gṛhe
tat tad guṇavate deyaṃ tad evākṣayam icchatā
abrāhmaṇe dattaṃ tatsamam eva pāralaukikam
dviguṇaṃ brāhmaṇabruve
sahasraguṇaṃ prādhīte
anantaṃ vedapārage
purohitas tv ātmana eva pātram
svasā duhitṛjāmātaraśca
na vāryapi prayaccheta baiḍālavratike dvije
na bakavratike pāpe nāvedavidi dharmavit
dharmadhvajī sadā lubdhaśchādmiko lokadāmbhikaḥ
baiḍālavratiko jñeyo hiṃsraḥ sarvābhisaṃdhakaḥ
adhodṛṣṭir naikṛtikaḥ svārthasādhanatatparaḥ
śaṭho mithyāvinītaśca bakavrataparo dvijaḥ
ye bakavratino loke ye ca mārjāraliṅginaḥ
te patantyandhatāmisre tena pāpena karmaṇā
na dharmasyāpadeśena pāpaṃ kṛtvā vrataṃ caret
vratena pāpaṃ pracchādya kurvan strīśūdradambhanam
pretyeha cedṛśo vipro garhyate brahmavādibhiḥ
chadmanācaritaṃ yacca vrataṃ rakṣāṃsi gacchati
aliṅgī liṅgiveṣeṇa yo vṛttim upajīvati
sa liṅgināṃ haratyenas tiryagyonau prajāyate
na dānaṃ yaśase dadyān na bhayān nopakāriṇe
na nṛtyagītaśīlebhyo dharmārtham iti niścitam
gṛhī valīpalitadarśane vanāśrayo bhavet
apatyasya cāpatyadarśane vā
putreṣu bhāryāṃ nikṣipya tayānugamyamāno vā
tatrāpyagnīn upacaret
aphālakṛṣṭena pañca yajñān na hāpayet
svādhyāyaṃ ca na jahyāt
brahmacaryaṃ pālayet
carmacīravāsāḥ syāt
jaṭāśmaśrulomanakhāṃśca bibhṛyāt
triṣavaṇasnāyī syāt
kapotavṛttir māsanicayaḥ saṃvatsaranicayo vā
saṃvatsaranicayī pūrvanicitam āśvayujyāṃ jahyāt
grāmād āhṛtya vāśnīyād aṣṭau grāsān vane vasan
puṭenaiva palāśena pāṇinā śakalena vā
vānaprasthas tapasā śarīraṃ śoṣayet
grīṣme pañcatapāḥ syāt
ākāśaśāyī prāvṛṣi
ārdravāsā hemante
naktāśī syāt
ekāntaradvyantaratryantarāśī vā syāt
puṣpāśī
phalāśī
śākāśī
parṇāśī vā
yavānnaṃ pakṣāntayor vā sakṛd aśnīyāt
cāndrāyaṇair vā varteta
aśmakuṭṭaḥ
dantolūkhaliko vā
tapomūlam idaṃ sarvaṃ devamānuṣikaṃ jagat
tapomadhyaṃ tapo'ntaṃ ca tapasā ca tathā dhṛtam
yad duścaraṃ yad durāpaṃ yad dūraṃ yacca duṣkaram
sarvaṃ tat tapasā sādhyaṃ tapo hi duratikramam
atha triṣv āśrameṣu pakvakaṣāyaḥ prājāpatyām iṣṭiṃ kṛtvā sarvavedasaṃ dakṣiṇāṃ dattvā pravrajyāśramī syāt
ātmanyagnīn āropya bhikṣārthaṃ grāmam iyāt
saptāgārikaṃ bhaikṣam ācaret
alābhe na vyatheta
na bhikṣukaṃ bhikṣeta
bhuktavati jane atīte pātrasaṃpāte bhaikṣam ādadyāt
mṛnmaye dārupātre 'lābupātre vā
teṣāṃ ca tasyādbhiḥ śuddhiḥ syāt
abhipūjitalābhād udvijeta
śūnyāgāraniketanaḥ syāt
vṛkṣamūlaniketano vā
na grāme dvitīyāṃ rātrim āvaset
kaupīnācchādanamātram eva vasanam ādadyāt
dṛṣṭipūtaṃ nyaset pādam
vastrapūtaṃ jalam ādadyāt
satyapūtaṃ vadet
manaḥpūtam ācaret
maraṇaṃ nābhikāmayeta jīvitaṃ ca
ativādāṃs titikṣeta
na kaṃcanāvamanyeta
nirāśīḥ syāt
nirnamaskāraḥ
vāsyaikaṃ takṣato bāhuṃ candanenaikam ukṣataḥ
nākalyāṇaṃ na kalyāṇaṃ tayor api ca cintayet
prāṇāyāmadhāraṇādhyānanityaḥ syāt
saṃsārasyānityatāṃ paśyet
śarīrasyāśucibhāvam
jarayā rūpaviparyayam
śārīramānasāgantukavyādhibhiś copatāpam
sahajaiśca
nityāndhakāre garbhe vasatim
mūtrapurīṣamadhye ca
tatra ca śītoṣṇaduḥkhānubhavanam
janmasamaye yonisaṃkaṭanirgamanāt mahadduḥkhānubhavanam
bālye mohaṃ guruparavaśyatām
adhyayanād anekakleśam
yauvane ca viṣayāprāptāv amārgeṇa tadavāptau viṣayasevanān narake patanam
apriyair vasatiṃ priyaiśca viprayogam
narake ca sumahadduḥkham
saṃsārasaṃsṛtau tiryagyoniṣu ca
evam asmin satatayāyini saṃsāre na kiṃcit sukham
yad api kiṃcit duḥkhābhāvāpekṣayā sukhasaṃjñaṃ tad apyanityam
tatsevāśaktāv alābhe vā mahadduḥkham
śarīraṃ cedaṃ saptadhātukaṃ paśyet
vasārudhiramāṃsamedo'sthimajjāśukrātmakam
carmāvanaddham
durgandhi ca
malāyatanam
sukhaśatair api vṛtaṃ vikāri
prayatnād dhṛtam api vināśi
kāmakrodhalobhamohamadamātsaryasthānam
pṛthivyaptejovāyvākāśātmakam
asthisirādhamanīsnāyuyutam
rajasvalam
ṣaṭtvacam
asthnāṃ tribhiḥ śataiḥ ṣaṣṭyadhikair dhāryamāṇam
teṣāṃ vibhāgaḥ
sūkṣmaiḥ saha catuḥṣaṣṭir daśanāḥ
viṃśatir nakhāḥ
pāṇipādaśalākāśca
ṣaṣṭir aṅgulīnāṃ parvāṇi
dve pārṣṇyoḥ
catuṣṭayaṃ gulpheṣu
catvāryaratnyoḥ
catvāri jaṅghayoḥ
dve dve jānukapolayoḥ
ūrvaṃsayoḥ
akṣatālūṣakaśroṇiphalakeṣu
bhagāsthyekam
pṛṣṭhāsthi pañcacatvāriṃśadbhāgam
pañcadaśāsthīni grīvā
jatrvekam
tathā hanuḥ
tanmūle ca dve
dve lalāṭākṣigaṇḍe
nāsā ghanāsthikā
arbudaiḥ sthālakaiśca sārdhaṃ dvāsaptatiḥ pārśvakāḥ
uraḥ saptadaśa
dvau śaṅkhakau
catvāri kapālāni śirasaśceti
śarīre 'smin sapta sirāśatāni
nava snāyuśatāni
dhamanīśate dve
pañca peśīśatāni
kṣudradhamanīnām ekonatriṃśallakṣāṇi navaśatāni ṣaṭpañcāśaddhamanyaḥ
lakṣatrayaṃ śmaśrukeśakūpānām
saptottaraṃ marmaśatam
saṃdhiśate dve
catuṣpañcāśadromakoṭyaḥ saptaṣaṣṭiśca lakṣāṇi
nābhir ojo gudaṃ śukraṃ śoṇitaṃ śaṅkhakau mūrdhā kaṇṭho hṛdayaṃ ceti prāṇāyatanāṇi
bāhudvayaṃ jaṅghādvayaṃ madhyaṃ śīrṣam iti ṣaḍaṅgāni
vasā vapā avahananaṃ nābhiḥ klomā yakṛtplīhā kṣudrāntraṃ vṛkkakau bastiḥ purīṣādhānaṃ āmāśayaḥ hṛdayaṃ sthūlāntraṃ gudam udaraṃ gudakoṣṭham
kanīnike akṣikūṭe śaṣkulī karṇau karṇapattrakau gaṇḍau bhruvau śaṅkhau dantaveṣṭau oṣṭhau kakundare vaṅkṣaṇau vṛṣaṇau vṛkkau śleṣmasaṃghātikau stanau upajihvā sphicau bāhū jaṅghe ūrū piṇḍike tālūdaraṃ bastiśīrṣau cibukaṃ galaśuṇḍike avaṭuścetyasmin śarīre sthānāni
śabdasparśarūparasagandhāśca viṣayāḥ
nāsikālocanatvagjihvāśrotram iti buddhīndriyāṇi
hastau pādau pāyūpasthaṃ jihveti karmendriyāṇi
mano buddhir ātmā cāvyaktam itīndriyātītāḥ
idaṃ śarīraṃ vasudhe kṣetram ityabhidhīyate
etad yo vetti taṃ prāhuḥ kṣetrajñam iti tadvidaḥ
kṣetrajñam api māṃ viddhi sarvakṣetreṣu bhāvini
kṣetrakṣetrajñavijñānaṃ jñeyaṃ nityaṃ mumukṣuṇā
ūrusthottānacaraṇaḥ savye kare karam itaraṃ nyasya tālusthācalajihvo dantair dantān asaṃspṛśan svaṃ nāsikāgraṃ paśyan diśaścānavalokayan vibhīḥ praśāntātmā caturviṃśatyā tattvair vyatītaṃ cintayet
nityam atīndriyam aguṇaṃ śabdasparśarūparasagandhātītaṃ sarvajñam atisthūlam
sarvagam atisūkṣmam
sarvataḥpāṇipādaṃ sarvato 'kṣiśiromukhaṃ sarvataḥ sarvendriyaśaktim
evaṃ dhyāyet
dhyānaniratasya ca saṃvatsareṇa yogāvirbhāvo bhavati
atha nirākāre lakṣabandhaṃ kartuṃ na śaknoti tadā pṛthivyaptejovāyvākāśamanobuddhyātmāvyaktapuruṣāṇāṃ pūrvaṃ pūrvaṃ dhyātvā tatra labdhalakṣaḥ tatparityajyāparam aparaṃ dhyāyet
evaṃ puruṣadhyānam ārabheta
tatrāpyasamarthaḥ svahṛdayapadmasya avāṅmukhasya madhye dīpavat puruṣaṃ dhyāyet
tatrāpyasamartho bhagavantaṃ vāsudevaṃ kirīṭinaṃ kuṇḍalinam aṅgadinaṃ śrīvatsāṅkaṃ vanamālāvibhūṣitoraskaṃ saumyarūpaṃ caturbhujaṃ śaṅkhacakragadāpadmadharaṃ caraṇamadhyagatabhuvaṃ dhyāyet
yad dhyāyati tad āpnotīti dhyānaguhyam
tasmāt sarvam eva kṣaraṃ tyaktvā akṣaram eva dhyāyet
na ca puruṣaṃ vinā kiṃcid apyakṣaram asti
taṃ prāpya mukto bhavati
puram ākramya sakalaṃ śete yasmān mahāprabhuḥ
tasmāt puruṣa ityevaṃ procyate tattvacintakaiḥ
prāgrātrāpararātreṣu yogī nityam atandritaḥ
dhyāyeta puruṣaṃ viṣṇuṃ nirguṇaṃ pañcaviṃśakam
tattvātmānam agamyaṃ ca sarvatattvavivarjitam
aśaktaṃ sarvabhṛccaiva nirguṇaṃ guṇabhoktṛ ca
bahir antaśca bhūtānām acaraṃ caram eva ca
sūkṣmatvāt tadavijñeyaṃ dūrasthaṃ cāntike ca tat
avibhaktaṃ ca bhūtena vibhaktam iva ca sthitam
bhūtabhavyabhavadrūpaṃ grasiṣṇu prabhaviṣṇu ca
jyotiṣām api tajjyotis tamasaḥ param ucyate
jñānaṃ jñeyaṃ jñānagamyaṃ hṛdi sarvasya dhiṣṭhitam
iti kṣetraṃ tathā jñānaṃ jñeyaṃ coktaṃ samāsataḥ
madbhakta etadvijñāya madbhāvāyopapadyate
ityevam uktā vasumatī jānubhyāṃ śirasā ca namaskāraṃ kṛtvovāca
bhagavan tvatsamīpe satatam evaṃ catvāri bhūtāni kṛtālayāni ākāśaḥ śaṅkharūpī vāyuścakrarūpī tejaśca gadārūpi ambho 'mbhoruharūpi
aham apyanenaiva rūpeṇa bhagavatpādamadhye parivartinī bhavitum icchāmi
ityevam ukto bhagavāṃs tathetyuvāca
vasudhāpi labdhakāmā tathā cakre
devadevaṃ ca tuṣṭāva
oṃ namas te
devadeva
vāsudeva
ādideva
kāmadeva
kāmapāla
mahīpāla
anādimadhyanidhana
prajāpate
suprajāpate
mahāprajāpate
ūrjaspate
vācaspate
jagatpate
divaspate
vanaspate
payaspate
pṛthivīpate
salilapate
dikpate
mahatpate
marutpate
lakṣmīpate
brahmarūpa
brāhmaṇapriya
sarvaga
acintya
jñānagamya
puruhūta
puruṣṭuta
brahmaṇya
brahmapriya
brahmakāyika
mahākāyika
mahārājika
caturmahārājika
bhāsvara
mahābhāsvara
sapta
mahābhāga
svara
tuṣita
mahātuṣita
pratardana
parinirmita
aparinirmita
vaśavartin
yajña
mahāyajña
yajñayoga
yajñagamya
yajñanidhana
ajita
vaikuṇṭha
apāra
purāṇa
lekhya
prajādhara
citraśikhaṇḍadhara
yajñabhāgahara
puroḍāśahara
viśveśvara
viśvadhara
śuciśravaḥ
acyutārcana
ghṛtārciḥ
khaṇḍaparaśo
padmanābha
padmadhara
padmadhārādhara
hṛṣīkeśa
ekaśṛṅga
mahāvarāha
druhiṇa
acyuta
ananta
puruṣa
mahāpuruṣa
kapila
sāṃkhyācārya
viṣvaksena
dharma
dharmada
dharmāṅga
dharmavasuprada
varaprada
viṣṇo
jiṣṇo
sahiṣṇo
kṛṣṇa
puṇḍarīkākṣa
nārāyaṇa
parāyaṇa
jagatparāyaṇa
namonama iti
stutvā tvevaṃ prasannena manasā pṛthivī tadā
uvāca saṃmukhaṃ devīṃ labdhakāmā vasuṃdharā
dṛṣṭvā śriyaṃ devadevasya viṣṇor gṛhītapādāṃ tapasā jvalantīm
sutaptajāmbūnadacāruvarṇāṃ papraccha devīṃ vasudhā prahṛṣṭā
unnidrakokanadacārukare vareṇye unnidrakokanadanābhigṛhītapāde
unnidrakokanadasadmasadāsthitīte unnidrakokanadamadhyasamānavarṇe
nīlābjanetre tapanīyavarṇe śuklāmbare ratnavibhūṣitāṅgi
candrānane sūryasamānabhāse mahāprabhāve jagataḥ pradhāne
tvam eva nidrā jagataḥ pradhānā lakṣmīr dhṛtiḥ śrīr viratir jayā ca
kāntiḥ prabhā kīrtir atho vibhūtiḥ sarasvatī vāg atha pāvanī ca
svadhā titikṣā vasudhā pratiṣṭhā sthitiḥ sudīkṣā ca tathā sunītiḥ
khyātir viśālā ca tathānasūyā svāhā ca medhā ca tathaiva buddhiḥ
ākramya sarvaṃ tu yathā trilokīṃ tiṣṭhatyayaṃ devavaro 'sitākṣi
tathā sthitā tvaṃ varade tathāpi pṛcchāmyahaṃ te vasatiṃ vibhūteḥ
ityevam uktā vasudhāṃ babhāṣe lakṣmīs tadā devavarāgrataḥsthā
sadā sthitāhaṃ madhusūdanasya devasya pārśve tapanīyavarṇe
asyājñayā yaṃ manasā smarāmi śriyā yutaṃ taṃ pravadanti santaḥ
saṃsmāraṇe cāpyatha yatra cāhaṃ sthitā sadā tacchṛṇu lokadhātri
vasāmyathārke ca niśākare ca tārāgaṇāḍhye gagane vimeghe
meghe tathā lambapayodhare ca śakrāyudhāḍhye ca taḍitprakāśe
tathā suvarṇe vimale ca rūpye ratneṣu vastreṣv amaleṣu bhūme
prāsādamālāsu ca pāṇḍurāsu devālayeṣu dhvajabhūṣiteṣu
sadyaḥ kṛte cāpyatha gomaye ca matte gajendre turage prahṛṣṭe
vṛṣe tathā darpasamanvite ca vipre tathaivādhyayanaprapanne
siṃhāsane cāmalake ca bilve chatre ca śaṅkhe ca tathaiva padme
dīpte hutāśe vimale ca khaḍga ādarśabimbe ca tathā sthitāham
pūrṇodakumbheṣu sacāmareṣu satālavṛnteṣu vibhūṣiteṣu
bhṛṅgārapātreṣu manohareṣu mṛdi sthitāhaṃ ca navoddhṛtāyām
kṣīre tathā sarpiṣi śādvale ca kṣaudre tathā dadhni puraṃdhrigātre
dehe kumāryāśca tathā surāṇāṃ tapasvināṃ yajñahutāṃ ca dehe
śare ca saṃgrāmavinirgate ca sthitā mṛte svargasadaḥprayāte
vedadhvanau cāpyatha śaṅkhaśabde svāhāsvadhāyām atha vādyaśabde
rājyābhiṣeke ca tathā vivāhe yajñe vare snātaśirasyathāpi
puṣpeṣu śukleṣu ca parvateṣu phaleṣu ramyeṣu saridvarāsu
saraḥsu pūrṇeṣu tathā jaleṣu saśādvalāyāṃ bhuvi padmakhaṇḍe
vane ca vatse ca śiśau prahṛṣṭe sādhau nare dharmaparāyaṇe ca
ācārasevinyatha śāstranitye vinītaveṣe ca tathā suveṣe
suśuddhadānte malavarjite ca mṛṣṭāśane cātithipūjake ca
svadāratuṣṭe nirate ca dharme dharmotkaṭe cātyaśanād vimukte
sadā sapuṣpe sasugandhigātre sugandhalipte ca vibhūṣite ca
satye sthite bhūtahite niviṣṭe kṣamānvite krodhavivarjite ca
svakāryadakṣe parakāryadakṣe kalyāṇacitte ca sadā vinīte
nārīṣu nityaṃ suvibhūṣitāsu pativratāsu priyavādinīṣu
amuktahastāsu sutānvitāsu suguptabhāṇḍāsu balipriyāsu
saṃmṛṣṭaveśmāsu jitendriyāsu kalivyapetāsv avilolupāsu
dharmavyapekṣāsu dayānvitāsu sthitā sadāhaṃ madhusūdane ca
nimeṣamātraṃ ca vinā kṛtāhaṃ na jātu tiṣṭhe puruṣottamena
dharmaśāstram idaṃ śreṣṭhaṃ svayaṃ devena bhāṣitam
ye dvijā dhārayiṣyanti teṣāṃ svarge gatiḥ parā
idaṃ pavitraṃ maṅgalyaṃ svargyam āyuṣyam eva ca
jñānaṃ caiva yaśasyaṃ ca dhanasaubhāgyavardhanam
adhyetavyaṃ dhāraṇīyaṃ śrāvyaṃ śrotavyam eva ca
śrāddheṣu śrāvaṇīyaṃ ca bhūtikāmair naraiḥ sadā
ya idaṃ paṭhate nityaṃ bhūtikāmo naraḥ sadā
idaṃ rahasyaṃ paramaṃ kathitaṃ ca dhare tava
mayā prasannena jagaddhitārthaṃ saubhāgyam etat paramaṃ yaśasyam
duḥsvapnanāśaṃ bahupuṇyayuktaṃ śivālayaṃ śāśvatadharmaśāstram
