ataḥ paraṃ cāturvarṇyasādhāraṇadharmasaṅkṣepakathanād uttarasmin kāle sa eva vistarakathanasyocito 'vasaraḥ
bahugranthapāṭhe śaktirahitān mandaprajñān prati saṅkṣepeṇābhihite sati samarthānām uttamaprajñānāṃ buddhisthatvāt tān prati vistareṇa kathayitum ucitatvāt
ata evāhurācāryāḥ
saṅkṣepavistarābhyāṃ hi mandottamadhiyāṃ nṛṇām
vastūcyamānam ety antaḥkaraṇaṃ tena varṇyate
iti
yadvā ataḥ paraṃ āmuṣmikapradhānadharmakathanād anantaram
ṣaṭkarmābhirataḥ sandhyāsnānam ityādinā hyāmuṣmikaphale dharme 'bhihite sati aihikaphalasya kṛṣyādidharmasya buddhisthatvāt tadabhidhānasya yadukto 'vasaraḥ
vakṣyamāṇasya kṛṣyādidharmasya brahmacārivanasthayatiṣv asambhavam abhipretya tadyogyam āśramiṇaṃ darśayati gṛhasthasya iti kṛtatretādvāpareṣu vaiśyasyaiva kṛṣyādāvadhikāro na tu gṛhasthamātrasya viprādeḥ ato viśinaṣṭi kalau yuge iti
karmaśabdo loke vyāpāramātre prayujyate
ācāraśabdaśca dharmarūpe śāstrīye vyāpāre kṛṣyādestu yugāntareṣu karmatvam
kalāvācāratvam ityubhayarūpatvam asti
tathaivāśramāntareṣu karmatvaṃ gārhasthyasya coktācāratvam ityubhayarūpatā
tadvivakṣayā karmācāramityuktam
kalau gṛhasthasya yājanādīnāṃ durlabhatvājjīvanahetutayā kṛṣyādividhānād ācāratvam upapannam
kṛṣyādeḥ sādhāraṇadharmatvam upapādayati cāturvarṇyāśramāgatam iti
caturvarṇā eva cāturvarṇyam
tacca sarvatra prasiddham
āśramo gārhasthyarūpaḥ
santi hi śūdrasyāpi vivāhapañcamahāyajñādayo gṛhasthadharmāḥ
etacca sarvamasmābhiḥ uttaratra āśramanirūpaṇe vispaṣṭamabhidhāsyate
tasminnāśrame vidhānāt sādhāraṇyam
parāśaraśabdenātrātītakalpotpanno vivakṣitaḥ
etad evābhivyañjayituṃ pūrvam ityuktam
pūrvakalpasiddhaṃ parāśaravākyaṃ kalidharme kṛṣyādau yathāvṛttaṃ tathaivāhaṃ sampravakṣyāmi
ataḥ sampradāyāgatatvāt kṛṣyāder ācāratāyāṃ na vivādaḥ kartavya ityāśayaḥ
gurutaraviṣaye vinayaḥ kartavyaḥ iti śiṣṭācāraṃ śikṣayituṃ śaktyā sampravakṣyāmi ityuktam
na tu kasmiṃścid dharme svasya aśaktiṃ dyotayitum
kalidharmapravīṇasya parāśarasya tatrāśaktyasambhavāt
pratijñātaṃ dharmaṃ darśayati
ṣaṭkarmāṇi pūrvoktāni yajanādīni sandhyādīni ca
taiḥ sahito vipraḥ śuśrūṣakaiḥ śūdraiḥ kṛṣiṃ kārayet
na ca yājanādīnāṃ jīvanahetutvāt kim anayā kṛṣyā iti vācyam
kalau jīvanaparyāptatayā yājanādīnāṃ durlabhatvāt
yat tu manunoktam
vaiśyavṛttyāpi jīvaṃstu brāhmaṇaḥ kṣatriyo'pi vā
hiṃsāprāyāṃ parādhīnāṃ kṛṣiṃ yatnena varjayet
kṛṣiṃ sādhviti manyante sā vṛttiḥ sadvigarhitā
bhūmiṃ bhūmiśayāṃścaiva hanti kāṣṭham ayomukham
iti
tat svayaṃkṛtābhiprāyam
anyathā manoḥ svavacanavirodhāt
yataḥ tenaiva kṛṣirabhyupagatā
ubhābhyām apy ajīvaṃs tu kathaṃ syāditi cedbhavet
kṛṣigorakṣam āsthāya jīvedvaiśyasya jīvikām
iti
nanu kūrmapurāṇe svayaṃkṛtā kṛṣirabhyupagatā
svayaṃ vā karṣaṇaṃ kuryādvāṇijyaṃ vā kusīdakam
kaṣṭā pāpīyasī vṛttiḥ kusīdaṃ tadvivarjayet
iti
tanna
asya vacanasya kusīdanindāparatvāt
ata eva nāradaḥ
āpatsv api ca kaṣṭāsu brāhmaṇasya na vārddhuṣam
iti
nanu bṛhaspatiḥ svayaṃkartṛkāṃ kṛṣim aṅgīcakāra
kusīdakṛṣivāṇijyaṃ prakurvītāsvayaṃkṛtam
āpatkāle svayaṃ kurvannainasā yujyate dvijaḥ
iti
bāḍham
kārayitumapyaśaktasya tatkartṛtvam
āpatkāle iti viśeṣitatvāt
nanu kārayitṛtvam apyāpadviṣayam eva
kṛṣervaiśyadharmatvāt viprasya yājanādīnāmeva mukhyajīvanahetutvāt
evaṃ tarhyāpattāratamyena vyavasthāstu
alpāpadi kārayitṛtvaṃ atyantāpadi kartṛtvamiti
athavā yugabhedena vyavasthāpyatām
yugāntareṣu kārayitṛtvamāpaddharmaḥ kalau mukhyadharmaḥ
prādhānyenopakramya pratipādanāt
tatra kṛṣau halasya ekasya balīvardasaṃkhyāniyamam āha hārītaḥ
aṣṭāgavaṃ dharmyahalaṃ ṣaḍgavaṃ jīvitārthinām
caturgavaṃ nṛśaṃsānāṃ dvigavaṃ brahmaghātinām
iti
tatrāntyau pakṣau heyau itarāvapi krameṇa mukhyānukalpau draṣṭavyau
kṛṣau varjyān balīvardānāha
iti
kṣudhādayastattalliṅgairavagantavyāḥ
hīnāṅgaḥ pādavikalaḥ
klībaḥ puṃstvarahitaḥ
kīdṛśastarhi balīvardaḥ kṛṣau yojya ityata āha
iti
sthirāṅgaḥ pādādivaikalyarahitaḥ
nīrujo vyādhir ahitaḥ
tṛptaḥ kṣuttṛṣṇābhyāmapīḍitaḥ
sunardo hisako dṛptaḥ śramarahitaḥ iti yāvat
ṣaṇḍheti bhāvapradhāno nirdeśaḥ
ṣaṇḍhatvavarjitaḥ puṃstvopetaḥ śaktaḥ iti yāvat
divasasyārdhaṃ yāmadvayam
paścāt snānaṃ samācaret iti balīvardān snāpayedityarthaḥ
tathā ca hārītaḥ
snāpayitvānaḍuho 'laṃkṛtya brāhmaṇān bhojayet
iti
vāhane viśeṣa āśvamedhike darśitaḥ
vāhayeddhuṃkṛtenaiva śākhayā vā sapatrayā
na daṇḍena na yaṣṭyā vā na pāśena ca vā punaḥ
na kṣuttṛṣṇāśramaśrāntaṃ vāhayed vikalendriyam
sutṛpteṣu ca bhuñjīyāt pibet pīteṣu codakam
ahnaḥ pūrvaṃ dviyāmaṃ vā dhuryāṇāṃ vāhanaṃ smṛtam
viśrāmayenmadhyame bhāge bhāge cāntye yathāsukham
yatra vā tvarayā kṛtyaṃ saṃśayo yatra cādhvani
vāhayet tatra dhuryāṃstu na sa pāpena lipyate
anyathā vāhayan rājan niyataṃ yāti rauravam
rudhiraṃ vāhayet teṣāṃ yastu mohānnarādhamaḥ
bhrūṇahatyāsamaṃ pāpaṃ tasya syāt pāṇḍunandana
balīvardasnāpanānantaraṃ kartavyamāha
yathā balīvardaśrāntikṛtadoṣāpanayanāya snāpanaṃ evaṃ prāṇyupaghātadoṣāpanayanāya yathāśakti japyādīnām anyatamam anutiṣṭhet
ekaṃ dvau trīṃścaturo vā viprān snātakān yathāśakti bhojayet
snātakā navavidhabhikṣukāḥ
tadāha manuḥ
sāṃtānikaṃ yakṣyamāṇamadhvagaṃ sarvavedasam
gurvarthaṃ pitṛmātrarthaṃ svādhyāyārthyupatāpinam
iti
sāṃtānikaḥ santānāya vivāhopayuktadravyārthī
sarvavedasaḥ sarvasvadakṣiṇaṃ yāgaṃ kṛtvā niḥsvatvam āpanno dravyārthī tam ityarthaḥ
pitṛmātrarthaṃ pitṛmātṛśuśrūṣārthinam
svādhyāyārthī svādhyāyapravacananirvāhāya dravyārthī
upatāpī rogī
svādhyāyārthisahitaḥ upatāpī svādhyāyārthyupatāpī tamiti madhyamapadalopī samāsaḥ
tāvubhāvityarthaḥ
kṛṣau phalitasya dhānyasya viniyogamāha
iti
yāni svayaṃkṛṣṭe kṣetre phalitāni dhānyāni yāni dāsaiḥ karṣite kṣetre svayam arjitāni dhānyāni taiḥ sarvaiḥ smārttān pañcamahāyajñān śrautīm agniṣṭomādikratudīkṣāṃ ca kuryāt
kārayediti svārthiko ṇic
athavā svayaṃ mahāyajñān kurvīta
yiyakṣubhyo dhānyaṃ dattvā taiḥ kratudīkṣāṃ ca kārayet
kūrmapurāṇe 'pyevaṃ viniyogo darśitaḥ
labdhalābhaḥ pitṝn devān brāhmaṇāṃścāpi pūjayet
te tṛptāstasya taddoṣaṃ śamayanti na saṃśayaḥ
iti
kṛṣīvalasya tilādidhānyasampannasya dhanalobhena prasaktas tilādivikrayastaṃ nivārayati
iti
rasāḥ dadhimadhughṛtādayaḥ
yadi dhānyāntararahitasya tilavikrayamantareṇa jīvanaṃ vā dharmo vā na sidhyet tadā tilā dhānyāntarair vinimātavyāḥ ityabhipretya vikreyā dhānyatatsamāḥ ityuktam
yāvadbhiḥ prasthaistilā dattāstāvadbhir eva dhānyāntaramupādeyaṃ nādhikamityarthaḥ
tad uktaṃ nāradena
aśaktau bheṣajasyārthe yajñahetostathaiva ca
yadyavaśyaṃ tu vikreyāstilā dhānyena tatsamāḥ
iti
yājñavalkyo 'pi
dharmārthaṃ vikrayaṃ neyāstilā dhānyena tatsamāḥ
iti
tilanyāyo rase 'pi yojanīyaḥ
ata eva manuḥ
rasā rasairnimātavyā na tveva lavaṇaṃ rasaiḥ
kṛtānnaṃ cākṛtānnena tilā dhānyena tatsamāḥ
iti
āpastambo 'pi
annena cānnasya manuṣyāṇāṃ ca manuṣyaiḥ rasānāṃ ca rasaiḥ gandhānāṃ ca gandhairvidyayā ca vidyānām
iti
rasavinimaye viśeṣamāha vasiṣṭhaḥ
rasā rasairmahato hīnato vā vimātavyāḥ
iti
annavinimaye viśeṣamāha gautamaḥ
samenāsamena tu pakvasya
iti
nanu tilavikrayo 'bhyupagato manunā
kāmamutpādya kṛṣyāṃ tu svayameva kṛṣīvalaḥ
vikrīṇīta tilān śuddhān dharmārthamacirasthitān
iti
atra kecidāhuḥ tad etad aviniyamābhiprāyamiti
apare tu manyante ṛṇāpākaraṇādyāvaśyakadharmārthe tilavikrayo na viruddhaḥ
ayameva pakṣo yuktaḥ
vasiṣṭhavacanasaṃvādāt
kāmaṃ vā svayaṃ kṛṣyotpādya tilān vikrīṇīran
iti
vinimayābhiprāye tu vacanāntareṇa saha paunaruktyam aparihāryaṃ syāt
yato manunaiva vacanāntareṇa tilā dhānyena tatsamā iti niyamo darśitaḥ
yat tvanyasmin vacane arthāttilavikrayaniṣedhaḥ pratibhāti
tathā hi manuyamābhyām upadarśitam
bhojanābhyañjanāddānād yadanyat kurute tilaiḥ
kṛmibhūtaḥ śvaviṣṭhāyāṃ pitṛbhiḥ saha majjati
iti
nāyaṃ doṣaḥ
āvaśyakadharmavyatiriktaviṣayatvāt
yo 'yaṃ tilānāṃ dhānyasamatvena vinimayaḥ yaśca tṛṇādivikrayaṃ seyam evaṃvidhā viprasya jīvanārthā vṛttiḥ
tathā ca nāradaḥ
brāhmaṇasya tu vikreyaṃ śuṣkadārutṛṇādi ca
iti
idānīṃ kṛṣāvānuṣaṅgikasya pāpmanaḥ pratīkāraṃ vaktuṃ prathamatastaṃ pāpmānaṃ darśayati
iti
kṛṣau hiṃsāyā avarjanīyatvāt sāvadhānasyāpi kṛṣīvalasya doṣo 'nuṣajyate iti
atra hiṃsāprāyāṃ iti manuvacanaṃ pūrvamevodāhṛtam
uktasya doṣasya mahattvaṃ viśadayati
iti
lohasahitena lāṅgalamukhena prāṇināṃ citravadho bhavatīti matsyavadhāt pāpādhikyamuktam
uktarītyā karṣakamātrasya pāpaprasaktau tad vārayituṃ viśinaṣṭi
iti
vāgurāṃ prasārya mṛgādigrāhī pāśakaḥ
vyādho mṛgavadhājīvaḥ
śākunikaḥ pakṣighātī
adātā khale rāśimūlam upāgatebhyo 'pradātā
teṣāṃ sarveṣāṃ pratyavāyaḥ samānaḥ
tataśca dṛṣṭāntatvena pāśakādaya iha varṇyante
yathā pāśakādīnāṃ pāpaṃ mahad evamevādātuḥ karṣakasyetyarthaḥ
yadarthaṃ kṛṣīvalasya pāpmā darśitaḥ tamidānīṃ pāpaparihāraprakāram āha
iti
chedanabhedanahananair yāvanti pāpāni niṣpadyante teṣāṃ sarveṣāṃ khale dhānyadānaṃ pratīkāraḥ
tathā ca hārītaḥ
bhūmiṃ bhittvauṣadhīśchittvā hatvā kīṭapipīlikāḥ
punanti khalayajñena karṣakā nātra saṃśayaḥ
yūpo 'yaṃ nihito madhye meḍhir nāma hi karṣakaiḥ
tasmādatantrito dadyāt tatra dhānyārthadakṣiṇām
khalayajñākaraṇe pratyavāyamāha
iti
karṣakasyāyaṃ khalayajño nityaḥ kāmyaśca iti vacanadvayabalād avagamyate
akaraṇe pratyavāyāt nityatvaṃ chedanādipāpanivartakatvāt kāmyatvaṃ ca
khalayajñasya nityatvaṃ śaivapurāṇe darśitam
adattvā karṣako devi yastu dhānyaṃ praveśayet
tasya tṛṣṇābhibhūtasya devi pāpaṃ bravīmyaham
divyaṃ varṣasahasraṃ tu durātmā kṛṣikārakaḥ
marudeśe bhaved vṛkṣaḥ sa puṣpaphalavarjitaḥ
tasyānte mānuṣo bhūtvā kadācit kālaparyayāt
daridro vyādhito mūrkhaḥ kulahīnaśca jāyate
dātavyasya dhānyasya parimāṇamāha
ṣaṭsu bhāgeṣveko bhāgaḥ ṣaḍbhāgaḥ
ekaviṃśatisaṃkhyākeṣu bhāgeṣvanyatamo bhāga ekaviṃśakaḥ
tadvat triṃśakeṣu bhāgeṣvanyatamo bhāgastriṃśaḥ iti jñeyam
devavat pitṛbhyo'pi deyam
taduktaṃ kūrmapurāṇe
devebhyaśca pitṛbhyaśca dadyādbhāgaṃ tu viṃśakam
triṃśadbhāgaṃ tu viprāṇāṃ kṛṣiṃ kurvanna doṣabhāk
iti
viprasya setikarttavyāṃ kṛṣimuktvā varṇāntarāṇāmapi tāmāha
iti
yadyapi vaiśyasya kṛṣiḥ pūrvādhyāye vihitā tathāpyatra itikartavyatāvidhānāya punarupanyāsaḥ
tathā kuryāt ityatideśena brāhmaṇasya kṛṣau vihitetikartavyatā sarvāpyatra vihitā bhavati
kṛṣivat vāṇijyaśilpayorapi kalau varṇacatuṣṭayasādhāraṇyaṃ darśayituṃ vāṇijyaśilpakam ityuktam
iti
yadi śūdrasyāpi kṛṣyādikam abhyupagamyeta tarhi tenaiva jīvanasiddheḥ kalau dvijaśuśrūṣā parityājyetyāśaṅkyāha
iti
lābhādhikyena viśiṣṭajīvanahetutvāt kṛṣyādikaṃ vikarmetyucyate
dvijaśuśrūṣayā tu jīrṇavastrādikam eva labhyate iti na lābhādhikyam
ato 'dhikalipsayā kṛṣyādikameva kurvanto yadi dvijaśuśrūṣāṃ parityajeyustadā teṣāmaihikam āmuṣmikaṃ ca hīyeta
itthaṃ varṇacatuṣṭayasādhāraṇaṃ jīvanahetuṃ dharmaṃ pratipādya nigamayati
atīteṣvapi kaliyugeṣu viprādīnāṃ kṛṣyādikam astīti sūcayituṃ sanātanaḥ ityuktam
yadyapi smṛtyantareṣvivātrāpi varṇadharmānantaram āśramadharmā vaktumucitāḥ tathāpi vyāsenāpṛṣṭatvād ācāryeṇopekṣitāḥ
asmābhistu śrotṛhitārthāya te'pi varṇyante
na ca pūrvādhyāya eva kuto na varṇitā iti mantavyam
tatra prasaṅgābhāvāt
atra tu cāturvarṇyāśramāgatam ityāśramaśabdena teṣāṃ buddhisthatvādasti prasaṅgaḥ
te cāśramāścaturvidhāḥ
taduktaṃ skānde
brahmacārī gṛhasthaśca vānaprastho 'tha bhikṣukaḥ
ete krameṇa viprāṇāṃ catvāraḥ pṛthagāśramāḥ
iti
manurapi
brahmacārī gṛhasthaśca vānaprastho yatistathā
ete gṛhasthaprabhavāś catvāraḥ pṛthagāśramāḥ
iti
gṛhasthaprabhavāḥ gṛhasthopayogina ityarthaḥ
tatropanayanena saṃskṛto brahmacārī
brahmacaryam āgām upa mā nayasva
iti
mantravarṇāt
brahmacaryam uddiśyāgāṃ māmupanayasva ityarthaḥ
upanayanaṃ ca garbhādhānādiṣu paṭhitatvāt brāhmaḥ saṃskāraḥ
tadāha hārītaḥ
dvividho hi saṃskāro bhavati brāhmo daivaśca
garbhādhānādismārto brāhmaḥ
pākayajñā haviryajñāḥ saumāśca daivaḥ
brāhmeṇa saṃskṛta ṛṣīṇāṃ samānatāṃ sāyujyaṃ gacchati
daivenottareṇa saṃskṛto devānāṃ samānatāṃ sāyujyaṃ gacchati
iti
garbhādhānādayo gautamenānukrāntāḥ
garbhādhānapuṃsavanānavalobhanasīmantonnayanajātakarmanāmakaraṇānnaprāśanacaulopanayanam
catvāri vedavratāni
snānaṃ sahadharmacāriṇīsaṃyogaḥ
pañcānāṃ yajñānāmanuṣṭhānaṃ devapitṛmanuṣyabhūtabrahmaṇām eteṣām ca
aṣṭakā pārvaṇaśrāddhaṃ śrāvaṇyāgrahāyaṇī caitryāśvayujī ceti sapta pākayajñasaṃsthāḥ
agnyādheyo 'gnihotraṃ darśapūrṇamāsāgrayaṇacāturmāsyāni nirūḍhapaśubandhāḥ sautrāmaṇīti sapta haviryajñasaṃsthāḥ
agniṣṭomo 'tyagniṣṭoma ukthyaḥ ṣoḍaśī vājapeyo 'tirātrāptoryāma iti sapta somasaṃsthāḥ
ityete catvāriṃśat saṃskārāḥ
iti
tatra garbhādhānādayaś cūḍāntāḥ saṃskārā bījagarbhajanitadoṣanivṛttyarthāḥ
ata eva yājñavalkyaḥ cūḍāntān saṃskārān nirūpyāha
evamenaḥ śamaṃ yāti bījagarbhasamudbhavam
iti
ato brahmacaryāśramāt prāk te varṇyante
tatra dvijānāṃ garbhādhānādayaḥ samantrakāḥ kāryāḥ
tadāha yājñavalkyaḥ
brahmakṣatriyaviṭśūdrā varṇāstvādyāstrayo dvijāḥ
niṣekādiśmaśānāntās teṣāṃ vai mantrataḥ kriyāḥ
iti
garbhādhānādīnāṃ kālaviśeṣamāha sa eva
garbhādhānam ṛtau puṃsaḥ savanaṃ spandanāt purā
ṣaṣṭhe'ṣṭame vā sīmanto māsyete jātakarma ca
ahanyekādaśe nāma caturthe māsi niṣkramaḥ
ṣaṣṭhe 'nnaprāśanaṃ māsi cūḍā kāryā yathākulam
iti
rajodarśanadivasamārabhya ṣoḍaśa divasā ṛtuḥ
tadāha manuḥ
ṛtuḥ svābhāvikaḥ strīṇāṃ rātrayaḥ ṣoḍaśa smṛtāḥ
caturbhiritare sārdhamahobhiḥ sadvigarhitaiḥ
tāsāmādyāścatasrastu ninditaikādaśī ca yā
trayodaśī ca śeṣāḥ syuḥ praśastā daśa rātrayaḥ
yugmāsu putrā jāyante striyo 'yugmāsu rātriṣu
tasmād yugmāsu putrārthī saṃviśed ārtave striyam
iti
rajodarśanamārabhya catvāryatrāhāni sadvigarhitāni
yugmāsu samāsu
saṃviśet gacchet
iti garbhādhānam
atha puṃsavanam
evam ṛtau garbhādhānaṃ kṛtvā garbhacalanāt purā puṃsavanaṃ kāryam
taccalanaṃ dvitīye vā tṛtīye vā bhavati
tadāha baijavāpaḥ
māsi dvitīye vā tṛtīye vā purā spandate
iti
pāraskaro 'pi
māse dvitīye tṛtīye vā
yadahaḥ puṃsā nakṣatreṇa candramā yujyeta
iti
puṃnakṣatrāṇi ca hastādīni jyotiḥśāstre prasiddhāni
anavalobhanam āśvalāyanagṛhyapariśiṣṭe 'vagantavyam
iti puṃsavanam
atha sīmantonnayanam
sīmantonnayanasya yājñavalkyoktakālādanye 'pi kālā munibhiḥ darśitāḥ
tatra laugākṣiḥ
tṛtīye garbhamāse sīmantonnayanaṃ kāryam
iti
āpastambo 'pi
prathame garbhe caturthe māsi
iti
baijavāpo 'pi
atha sīmantonnayanaṃ caturthe pañcame ṣaṣṭhe vāpi
iti
sāṃkhyāyanagṛhye 'pi
saptame māsi prathame garbhe sīmantonnayanam
iti
śaṅkho 'pi
garbhaspandane sīmantonnayanaṃ yāvadvā na prasavaḥ
iti
viśeṣāśravaṇāt sarve 'pyete vikalpyante
etacca sīmantonnayanaṃ kṣetrasaṃskāratvāt sakṛdeva kartavyaṃ na pratigarbham
tathā ca hārītaḥ
sakṛt saṃskṛtasaṃskārā sīmantena dvijastriyaḥ
iti
devalo 'pi
yā sakṛt saṃskṛtā nārī sarvagarbheṣu saṃskṛtā
iti
garbhasaṃskārapakṣe tu pratigarbham āvartanīyam
tathā ca viṣṇuḥ
sīmantonnayanaṃ karma na strīsaṃskāra iṣyate
kecidgarbhasya saṃskārādgarbhaṃ garbhaṃ prayuñjate
anayoḥ pakṣayor yathāgṛhyaṃ vyavasthā
akṛtasīmantāyāḥ prasave satyavrata āha
strī yadyakṛtasīmantā prasūyeta kathañcana
gṛhītaputrā vidhivatpunaḥ saṃskāramarhati
iti sīmantonnayanam
atha jātakarma
tatra jātakarmaṇaḥ kālo yājñavalkyena darśitaḥ
māsyete jātakarma ca
iti
ete āgate jāta iti yāvat
viṣṇurapi
jātakarma tataḥ kuryāt putre jāte yathoditam
iti
svagṛhye iti śeṣaḥ
tacca snānānantaraṃ kāryam
tathā ca saṃvartaḥ
jāte putre pituḥ snānaṃ sacailaṃ tu vidhīyate
iti
jātakarma ca nābhivardhanāt prāgeva kāryam
tathā ca manuḥ
prāṅ nābhivardhanāt puṃso jātakarma vidhīyate
mantravat prāśanaṃ cāsya hiraṇyamadhusarpiṣām
iti
vardhanaṃ chedanam
na cāśaucaśaṅkayā karmānadhikāraḥ iti vācyam
nābhicchedāt prāg āśaucābhāvāt
tadāha jaiminiḥ
yāvanna chidyate nālaṃ tāvannāpnoti sūtakam
chinne nāle tataḥ paścāt sūtakaṃ tu vidhīyate
iti
viṣṇudharmottare
acchinnanābhyāṃ kartavyaṃ śrāddhaṃ vai putrajanmani
āśaucoparame kāryamatha vā niyatātmabhiḥ
iti
tacca śrāddhaṃ hemadravyeṇa kāryam
tadāha vyāsaḥ
dravyābhāve dvijābhāve pravāse putrajanmani
hemaśrāddhaṃ prakurvīta yasya bhāryā rajasvalā
iti
ādityapurāṇe pakvānnaniṣedho darśitaḥ
jātaśrāddhe na dadyāttu pakvānnaṃ brāhmaṇeṣvapi
yasmāccāndrāyaṇāt śuddhisteṣāṃ bhavati nānyathā
iti
tasmin dine yathāśakti dānaṃ kartavyam
taduktaṃ ādipurāṇe
devāśca pitaraścaiva putre jāte dvijanmanām
āyānti tasmāttadahaḥ puṇyaṃ pūjyaṃ ca sarvadā
tatra dadyāt suvarṇaṃ tu bhūmiṃ gāṃ turagaṃ ratham
iti
śaṅkho 'pi
sarveṣāṃ sakulyānāṃ dvipadacatuṣpadadhānyahiraṇyādi dadyāt
iti
etaccāśaucamadhye 'pi kāryam
āśauce tu samutpanne putrajanma yadā bhavet
kartus tātkālikī śuddhiḥ pūrvāśaucena śudhyati
iti jātakarma
atha nāmakaraṇam
tasya ca yājñavalkyoktakālād anye 'pi kālā manunā darśitāḥ
nāmadheyaṃ daśamyāṃ tu dvādaśyāṃ vāsya kārayet
puṇye tithau muhūrte vā nakṣatre vā guṇānvite
iti
kārayediti svārthiko ṇic
tatastu nāma kurvīta pitaiva daśame 'hani
iti viṣṇupurāṇavacanāt
yadvā piturabhāve ayogyatve vānyena kārayet
tadāha śaṅkhaḥ
kuladevatānakṣatrābhisambandhaṃ pitā kuryādanyo vā kulavṛddhaḥ
iti
bhaviṣyatpurāṇe
nāmadheyaṃ daśamyāṃ ca kecidicchanti pārthiva
dvādaśyāmatha vā rātrau māse pūrṇe tathāpare
aṣṭādaśe 'hani tathā vadantyanye manīṣiṇaḥ
iti
gṛhyapariśiṣṭe 'pi
jananād daśarātre vyuṣṭe saṃvatsare vā nāmakaraṇam
iti
tatra svagṛhyānusāreṇa vyavasthā
nāmadheyasvarūpaṃ ca varṇabhedena darśayati manuḥ
maṅgalyaṃ brāhmaṇasya syāt kṣatriyasya balānvitam
vaiśyasya dhanasaṃyuktaṃ śūdrasya tu jugupsitam
śarmavad brāhmaṇasya syādrājño rakṣāsamanvitam
vaiśyasya puṣṭisaṃyuktaṃ śūdrasya preṣyasaṃyutam
strīṇāṃ sukhodyamakrūraṃ vispaṣṭārthaṃ manoramam
maṅgalyaṃ dīrghavarṇāntam āśīrvādābhidhānavat
iti
maṅgalyādīni pūrvapadāni
śarmādīnyuttarapadāni
tayā ca nāmānyevaṃvidhāni sampadyante śrīśarmā vikramapālaḥ māṇikyaśreṣṭhī hīnadāsaḥ ityādi
strīṇāṃ tu śrīdāsītyādi
sukhodyaṃ vadituṃ śakyamityarthaḥ
atra viśeṣamāha baijavāpaḥ
pitā nāma karotyekākṣaraṃ dvyakṣaraṃ tryakṣaraṃ caturakṣaramaparimitaṃ vā ghoṣavad ādyantarantasthaṃ dīrghābhiniṣṭhānāntam
iti
ayamarthaḥ ghoṣavanti yānyakṣarāṇi vargatṛtīyacaturthāni tānyādau kāryāṇi
antasthā yaralavā madhye kartavyāḥ
ante 'bhiniṣṭhāno visarjanīyaḥ
tathā ca bhadrapālo jātavedā ityādi nāma bhavati
yathoktanāmakaraṇasya phalamāhatuḥ śaṅkhalikhitau
evaṃ kṛte nāmni śuci tatkulaṃ bhavati
iti
iti nāmakaraṇam
atha niṣkramaṇam
tatra manuḥ
caturthe māsi kartavyaṃ śiśorniṣkramaṇaṃ gṛhāt
iti
tatra kartavyamāha yamaḥ
tatastṛtīye kartavyaṃ māsi sūryasya darśanam
caturthe māsi kartavyaṃ śiśoścandrasya darśanam
iti
laugākṣirapi
tṛtīye 'rdhamāse darśanam ādityasya
iti
purāṇe 'pi
dvādaśe 'hni rājendra śiśorniṣkramaṇaṃ gṛhāt
caturthe māsi kartavyaṃ tathānyeṣāṃ ca saṃmatam
iti
atrāpi yathāsvaśākhaṃ vyavasthā
iti niṣkramaṇam
athānnaprāśanam
tatra yamaḥ
tato 'nnaprāśanaṃ māsi ṣaṣṭhe kāryaṃ yathāvidhi
aṣṭame vāpi kartavyaṃ yacceṣṭaṃ maṅgalaṃ kule
iti
śaṅkho 'pi
saṃvatsare 'nnaprāśanamardhasaṃvatsara ityeke
iti
laugākṣiḥ
ṣaṣṭhe māsyannaprāśanaṃ jāteṣu danteṣu vā
iti
tatra viśeṣamāha mārkaṇḍeyaḥ
devatāpuratastasya dhātryutsaṅgagatasya ca
alaṃkṛtasya dātavyamannaṃ pātre ca kāñcane
madhvājyakanakopetaṃ prāśayet pāyasaṃ tu tam
kṛtaprāśam athotsaṅgāddhātrī bālaṃ samutsṛjet
iti
prāśanānantaraṃ jīvikāparīkṣā mārkaṇḍeyena darśitā
agrato 'tha pravinyasya śilpabhāṇḍāni sarvaśaḥ
śastrāṇi caiva vastrāṇi tataḥ paśyettu lakṣaṇam
prathamaṃ yat spṛśed bālastato bhāṇḍaṃ svayaṃ tathā
jīvikā tasya bālasya tenaiva tu bhaviṣyati
ityannaprāśanam
atha cūḍākaraṇam
tatra yamaḥ
tataḥ saṃvatsare pūrṇe cūḍākarma vidhīyate
dvitīye vā tṛtīye vā kartavyaṃ śrutidarśanāt
iti
baijavāpaḥ
tṛtīye varṣe cūḍākaraṇam
iti
śaṅkho'pi
tṛtīye varṣe cūḍākarma
pañcame vā
iti
laugākṣirapi
tṛtīyasya varṣasya bhūyiṣṭhe gate cūḍākaraṇam
iti
śaunako 'pi
tṛtīye varṣe caulaṃ yathākuladharmaṃ vā
iti
tatra ṛṣibhedena cūḍāniyamamāha laugākṣiḥ
dakṣiṇataḥ kamuñjā vāsiṣṭhānām
ubhayato'trikāśyapānām
muṇḍā bhṛgavaḥ
pañcacūḍā aṅgirasaḥ
maṇḍanārthaṃ śikhino 'nye
yathākuladharmaṃ vā
iti
kamuñjā keśapaṅktiḥ
atra yathāsvaśākhaṃ vyavasthā
atra yathoktāḥ cūḍākaraṇāntā anupanītaviṣayāḥ atastatprasaṅgād anye 'pi kecanānupanītadharmāḥ kathyante
tatra gautamaḥ
prāgupanayanāt kāmacārakāmavādabhakṣaḥ
iti
kāmacāra icchāgatiḥ
kāmavādo 'ślīlādibhāṣaṇam
kāmabhakṣaḥ paryuṣitādibhakṣaṇam
viṣṇupurāṇe 'pi
bhakṣyābhakṣye tathā peye vācyāvācye tathānṛte
asmin kāle na doṣaḥ syāt sa yāvannopanīyate
iti
etaccābhakṣyabhakṣaṇaṃ mahāpātakahetudravyavyatiriktaviṣayam
ata eva smṛtyantaram
syāt kāmacārabhakṣyoktir mahataḥ pātakādṛte
iti
yathā bhakṣyābhakṣyādiniyamo nāsti evamācamanādikartavyāntaramapi nāsti
tadāha vasiṣṭhaḥ
na hyasya vidyate karma kiṃcid ā mauñjibandhanāt
vṛttyā śūdrasamastāvad yāvad vede na jāyate
iti
gautamo 'pi
yathopapādamūtrapurīṣo bhavati
nāsyācamanakalpo vidyate na brahmābhivyāhared anyatra svadhāninayanāt
iti
iti cūḍākaraṇam
athākṣarābhyāsastu kartavyaḥ
tadāha mārkaṇḍeyaḥ
prāpte tu pañcame varṣe hyaprasupte janārdane
ṣaṣṭhīṃ pratipadaṃ caiva varjayitvā tathāṣṭamīm
riktāṃ pañcadaśīṃ caiva sauribhaumadinaṃ tathā
evaṃ suniścite kāle vidyārambhaṃ tu kārayet
pūjayitvā hariṃ lakṣmīṃ devīṃ caiva sarasvatīm
svavidyāsūtrakārāṃśca svāṃ vidyāṃ ca viśeṣataḥ
eteṣāmeva devānāṃ nāmnā tu juhuyāt ghṛtam
dakṣiṇābhir dvijendrāṇāṃ kartavyaṃ cāpi pūjanam
prāṅmukho gururāsīno varuṇābhimukhaṃ śiśum
adhyāpayettu prathamaṃ dvijātibhiḥ supūjitaiḥ
tataḥ prabhṛtyanadhyāyān varjanīyān vivarjayet
aṣṭamīdvitayaṃ caiva pakṣānte ca dinatrayam
iti
iti garbhādhānādicūḍāntasaṃskāraprakaraṇam
athopanayanam
tatra manuḥ
garbhāṣṭame'bde kurvīta brāhmaṇasyopanāyanam
garbhād ekādaśe rājño garbhāttu dvādaśe viśaḥ
brahmavarcasakāmasya kāryaṃ viprasya pañcame
rājño balārthinaḥ ṣaṣṭhe vaiśyasyārthārthino 'ṣṭame
ā ṣoḍaśād brāhmaṇasya sāvitrī nātivartate
ā dvāviṃśāt kṣatrabandhor ā catvāriṃśater viśaḥ
ata ūrdhvaṃ trayo 'pyete yathākālamasaṃskṛtāḥ
sāvitrīpatitā vrātyā bhavantyāryavigarhitāḥ
naitairapūtairvidhivadāpadyapi hi karhicit
brāhmān yaunāṃśca sambandhānācaret brāhmaṇaḥ saha
iti
āpastambo 'pi
saptame brahmavarcasakāmamaṣṭama āyuṣkāmaṃ navame tejaskāmaṃ daśame 'nnādyakāmaṃ ekādaśa indriyakāmaṃ dvādaśe paśukāmam
iti
etacca varṇatrayasya sādhāraṇam
varṇavyavasthayā kālaniyamamāha sa eva
vasante brāhmaṇamupanayati grīṣme rājanyaṃ śaradi vaiśyam
iti
varṇānupūrvyeṇopanayanasyetikartavyatām āha manuḥ
kārṣṇarauravabāstāni carmāṇi brahmacāriṇaḥ
vasīrannānupūrvyeṇa śāṇakṣaumāvikāni ca
iti
kārṣṇādīni carmāṇi uttarīyāṇi
tathā ca śaṅkhaḥ
kṛṣṇarurubastājinānyuttarīyāṇi
iti
vasiṣṭho 'pi
kṛṣṇājinamuttarīyaṃ brāhmaṇasya
rauravaṃ rājanyasya
gavyaṃ bastājinaṃ vā vaiśyasya
iti
tathā ca pāraskaraḥ
aiṇeyam ajinamuttarīyaṃ brāhmaṇasya
rauravaṃ rājanyasya
ājaṃ gavyaṃ vā vaiśyasya sarveṣāṃ vā gavyam
iti
śāṇādīnyuttarīyāṇi
atrāpastambaḥ
vāsaḥ
śāṇakṣaumājināni
kāṣāyaṃ caike vastramupadiśanti brāhmaṇasya
māñjiṣṭhaṃ rājanyasya
hāridraṃ vaiśyasya
iti
vasiṣṭhaḥ
śuklamahataṃ vāso brāhmaṇasya
kārpāsaṃ māñjiṣṭhaṃ kṣaumaṃ vā kṣatriyasya
hāridraṃ kauśeyaṃ vā vaiśyasya
iti
mekhalāmāha manuḥ
mauñjī trivṛt samā ślakṣṇā kāryā viprasya mekhalā
kṣatriyasya tu maurvī jyā vaiśyasya śaṇatāntavī
iti
trivṛt triguṇā
yamo 'pi
viprasya mekhalā mauñjī jyā maurvī kṣatriyasya tu
śāṇasūtrī tu vaiśyasya mekhalā dharmataḥ smṛtāḥ
etāsāmapyabhāve tu kuśāśmantakabalvajaiḥ
mekhalā trivṛtā kāryā granthinaikena vā trivṛt
iti
manurapi
muñjābhāve tu kartavyāḥ kuśāśmantakabalvajaiḥ
trivṛtā granthinaikena tribhiḥ pañcabhireva vā
iti
daṇḍamāha manuḥ
brāhmaṇo bailvapālāśau kṣatriyo vāṭakhādirau
pailavodumbarau vaiśyo daṇḍānarhanti dharmataḥ
iti
anukalpamāha yamaḥ
eteṣāmapyabhāve tu sarveṣāṃ sarvayajñiyāḥ
iti
manur daṇḍaparimāṇamāha
keśāntiko brāhmaṇasya daṇḍaḥ kāryaḥ pramāṇataḥ
lalāṭasaṃmito rājñaḥ syāttu nāsāntiko viśaḥ
iti
gautamo 'pi
mūrdhalalāṭanāsāgrapramāṇāḥ
iti
daṇḍalakṣaṇamāha manuḥ
ṛjavaste tu sarve syuravraṇāḥ saumyadarśanāḥ
anudvegakarā nṝṇāṃ satvaco nāgnidūṣitāḥ
iti
gautamo 'pi
apīḍitā yūpavaktrāḥ saśalkāḥ
iti
yajñopavītamāha manuḥ
kārpāsamupavītaṃ syād viprasyordhvavṛtaṃ trivṛt
śaṇamayaṃ rājño vaiśyasyāvikasūtrakam
iti
paiṭhīnasir api
karpāsamupavītaṃ brāhmaṇasya
kṣaumeyaṃ rājanyasya
āvikaṃ vaiśyasya
iti
uktopavītālābhe yathāsambhavaṃ govālādikaṃ grāhyam
tadāha devalaḥ
kārpāsakṣaumagovālaśaṇavalkatṛṇādikam
sadā sambhavataḥ kāryam upavītaṃ dvijātibhiḥ
iti
ṛṣyaśṛṅgaḥ
api vā vāsasī yajñopavītārthaṃ kuryāttadabhāve trivṛtā sūtreṇa
iti
tacca navatantukaṃ kāryam
tadāha devalaḥ
yajñopavītaṃ kurvīta sūtreṇa navatantukam
iti
kātyāyanaḥ
trivṛdūrdhvavṛtaṃ kāryaṃ tantutrayamadhovṛtam
iti
ūrdhvavṛtasya lakṣaṇamāha saṃgrahakāraḥ
kareṇa dakṣiṇenordhvaṃ gatena triguṇīkṛtam
valitaṃ mānavaiḥ sūtraṃ śāstra ūrdhvavṛtaṃ smṛtam
iti
ūrdhvaṃ gatena dakṣiṇena kareṇa yadvalitaṃ tad ūrdhvavṛtam ityarthaḥ
yajñopavītaprayogamāha devalaḥ
grāmān niṣkramya saṃkhyāya ṣaṣṇavatyaṅgulīṣu tat
tāvattriguṇitaṃ sūtraṃ prakṣālyābliṅgakais tribhiḥ
devāgāre 'thavā goṣṭhe nadyāṃ vānyatra vā śucau
sāvitryā trivṛtaṃ kuryānnavasūtraṃ tu tadbhavet
bilvāśvatthādiyajñiyavṛkṣasyānyatamasya tu
badhnīyāttatsajīvaṃ tu pitṛbhyo nama ityatha
vyāmaṃ nāvekṣitavyaṃ syāt pitṝṇāṃ tṛptidaṃ hi tat
tristāḍayet karatalaṃ devānāṃ tṛptidaṃ hi tat
savye mṛdaṃ gṛhītvāsmin sthāpayedbhūriti bruvan
patraṃ puṣpaṃ phalaṃ vāpi vyāhṛtībhiḥ pratikṣipet
abhimantryātha bhūragniśceti vṛttatrayaṃ tribhiḥ
haribrahmeśvarebhyaśca praṇamyaivāvadhārayet
iti
avadhāraṇamantrastu yajñopavītam ityādiḥ
granthiniyamamāha kātyāyanaḥ
trivṛtaṃ copavītaṃ syāttasyaiko granthiriṣyate
iti
yajñopavītaparimāṇamāha sa eva
pṛṣṭhavaṃśe ca nābhyāṃ ca dhṛtaṃ yad vindate kaṭim
taddhāryamupavītaṃ syānnātilambaṃ na cocchritam
iti
devalo 'pi
stanādūrdhvamadho nābherna kartavyaṃ kadācana
iti
upavītasaṅkhyāmāha bhṛguḥ
upavītaṃ baṭorekaṃ dve tathetarayoḥ smṛte
ekam eva yatīnāṃ syāditi śāstrasya niścayaḥ
iti
etacca nityābhiprāyam
bahuṣu kāmaśravaṇāt
tadāha devalaḥ
bahūni cāyuḥkāmasya
iti
etadupavītaṃ sadā dhāryam
tadāha bhṛguḥ
sadopavītinā bhāvyaṃ sadā baddhaśikhena ca
viśikho vyupavītaśca yat karoti na tat kṛtam
mantrapūtaṃ sthitaṃ kāye yasya yajñopavītakam
noddharecca tataḥ prājño yadīcchecchreya ātmanaḥ
sakṛccoddharaṇāttasya prāyaścittī bhaved dvijaḥ
iti
upavīte viśeṣamāha devalaḥ
sūtraṃ salomakaṃ cetsyāttataḥ kṛtvā vilomakam
sāvitryā daśakṛtvo'dbhirmantritābhistadukṣayet
vicchinnaṃ vāpyadho yātaṃ bhuktvā nirmitamutsṛjet
iti
yajñopavītādīnāṃ troṭanādau pratipattimāha manuḥ
mekhalāmajinaṃ daṇḍamupavītaṃ kamaṇḍalum
apsu prāsya vinaṣṭāni gṛhṇītānyāni mantravat
iti
atha daṇḍādidhāraṇānantaram ādityopasthānaṃ kāryam
tathāha manuḥ
pratigṛhyepsitaṃ daṇḍamupasthāya ca bhāskaram
pradakṣiṇaṃ parītyāgniṃ caredbhaikṣyaṃ yathāvidhi
iti
daṇḍagrahaṇāntetikartavyatāyuktam upanayanaṃ prāpya gāyatrīmahāvākyārthabhūtaṃ bhāskaramupasthāya so'hamityevaṃ jñātvā agniṃ paricarya bhaikṣyaṃ caredityarthaḥ
agniparicaryā manunā darśitā
dūrādāhṛtya samidhaḥ saṃnidadhyād vihāyasi
sāyaṃ prātaśca juhuyāt tābhiragnimatandritaḥ
iti
vihāyasi antarikṣe sthāpayenna tu bhūmāvityarthaḥ
samidāharaṇe viśeṣamāha baijavāpaḥ
purāstamayāt prāgudīcīṃ diśaṃ gatvā ahiṃsann araṇyāt samidham āharet
śuṣkā brahmavarcasakāma ārdrāstvannādyakāma ubhayor ubhayakāmaḥ
iti
samillakṣaṇamāha kātyāyanaḥ
nāṅguṣṭhādadhikā kāryā samit sthūlatayā kvacit
na viyuktā tvacā caiva na sakīṭā na pāṭitā
prādeśānnādhikā nyūnā tathā na syādviśākhikā
na saparṇā nātiyāmā homeṣu tu vijānatā
viśīrṇā vimalā hrasvā vakrā sasuṣirā kṛśā
dīrghā sthūlā guṇairduṣṭā karmasiddhivināśikā
iti
saminniyama ukto vāyupurāṇe
pālāśyaḥ samidhaḥ kāryāḥ khādiryas tadalābhataḥ
śamīrohitakāśvatthās tadabhāve 'rkavetasau
iti
agnikāryākaraṇe pratyavāyamāha hārītaḥ
purā jagrāha vai mṛtyurhiṃsayan brahmacāriṇam
agnistaṃ mocayāmāsa tasmāt paricarecca tam
iti
bhikṣācaryāprakāramāha yājñavalkyaḥ
brāhmaṇeṣu caredbhaikṣyam anindyeṣv ātmavṛttaye
ādimadhyāvasāneṣu bhavacchabdopalakṣitā
brāhmaṇakṣatriyaviśāṃ bhaikṣyacaryā yathākramam
iti
brāhmaṇeṣviti svasvajātīyopalakṣaṇam
ata eva vyāsaḥ
brāhmaṇakṣatriyaviśaś careyur bhaikṣyamanvaham
sajātīyagṛheṣveva sārvavarṇikameva vā
iti
sārvavarṇikatvam āpadviṣayam
ata eva bhaviṣyatpurāṇe darśitam
caturvarṇaṃ caredbhaikṣyamalābhe kurunandana
iti
āpadyapi na śūdrāt pakvaṃ gṛhṇīyāt
tadāhāṅgirāḥ
āmam evādadītāntyād avṛttāvaikarātrikam
āmaṃ pūyati saṃsāre dharmyaṃ tebhyaḥ pratiṣṭhitam
tasmādāmaṃ grahītavyaṃ śūdrād apyaṅgirābravīt
iti
anāpadi svajātīyeṣvapi praśasteṣveva bhaikṣyamācaret
tadāha manuḥ
vedayajñair ahīnānāṃ praśastānāṃ svakarmasu
brahmacāryāharedbhaikṣyaṃ gṛhebhyaḥ prayato'nvaham
iti
ādimadhyāvasāneṣu iti
ayamarthaḥ bhikṣāpravartanāvākye varṇakrameṇa ādimadhyāvasāneṣu bhavacchabdaḥ prayojyaḥ
tathā ca manuḥ
bhavatpūrvaṃ caredbhaikṣyamupanīto dvijottamaḥ
bhavanmadhyaṃ tu rājanyo vaiśyastu bhavaduttaram
iti
ukteṣu keṣucidapavādamāha sa eva
gurau kule na bhikṣeta na jñātikulabandhuṣu
alābhe tvanyagehānāṃ pūrvaṃ pūrvaṃ parityajet
sarvaṃ vāpi caredgrāmaṃ pūrvoktānām asaṃbhave
niyamya prayato vācamabhiśastāṃstu varjayet
iti
yattu
mātaraṃ vā svasāraṃ vā māturvā bhaginīṃ nijām
bhikṣeta bhikṣāṃ prathamaṃ yā cainaṃ na vimānayet
iti tadupanayanāṅgabhikṣāviṣayam
tacca bhaikṣyaṃ bhojanaparyāptam āhartavyam
anyathā doṣaśravaṇāt
tadāha yamaḥ
āhāramātrād adhikaṃ na kvacidbhaikṣyamāharet
yujyate steyadoṣeṇa kāmato'dhikamāharan
iti
tacca bhaikṣyaṃ gurvanujñāpuraḥsaraṃ bhoktavyam
tadāhatur manuyamau
samāhṛtya tu tadbhaikṣyaṃ yāvadarthamamāyayā
nivedya gurave 'śnīyād ācamya prāṅmukhaḥ śuciḥ
iti
gurvasannidhau tadbhāryādibhyo nivedayet
tadāha gautamaḥ
nivedya gurave'nujñāto bhuñjati
asannidhau tadbhāryāputrasabrahmacāribhyaḥ
iti
gurvanujñātaṃ bhaikṣyaṃ satkṛtya bhuñjīta
tadāha yājñavalkyaḥ
kṛtāgnikāryo bhuñjīta vāgyato gurvanujñayā
āpośanakriyāpūrvaṃ satkṛtyānnamakutsayan
iti
satkāraśca hārītena darśitaḥ
bhaikṣyamavekṣitaṃ paryagnikṛtam ādityadarśitaṃ gurave niveditam anujñātam amṛtasaṃmitaṃ prāhuḥ
yadaśnāti brahmacārī brahmasiddhimavāpnoti
iti
gautamo 'pi
sāyaṃ prātastvannam abhipūjitam anindan bhuñjīta
iti
ekānnaniṣedhamāha manuḥ
bhaikṣyeṇa vartayennityaṃ naikānnādī bhaved vratī
bhaikṣyeṇa vratino vṛttirupavāsasamā smṛtā
vratavad devadaivatye pitrye karmaṇyatharṣivat
kāmam abhyarthito'śnīyāt vratamasya na lupyate
iti
akaraṇe pratyavāyam āha sa eva
akṛtvā bhaikṣyacaraṇam asamidhya ca pāvakam
anāturaḥ saptarātramavakīrṇivrataṃ caret
iti
upanītasya niyamamāha yamaḥ
daṇḍaṃ kamaṇḍaluṃ vedaṃ mauñjīṃ ca raśanāṃ tathā
dhārayedbrahmacaryaṃ ca bhikṣānnāśī gurau vasan
iti
vedo darbhamuṣṭiḥ
gurau gurugṛhe ityarthaḥ
yamaḥ
mekhalām ajinaṃ daṇḍamupavītaṃ ca nityaśaḥ
kaupīnaṃ kaṭisūtraṃ ca brahmacārī ca dhārayet
iti
manuḥ
agnīndhanaṃ bhaikṣyacaryāmadhaḥśayyāṃ gurorhitam
ā samāvartanāt kuryāt kṛtopanayano dvijaḥ
iti
sumanturapi
brahmacaryaṃ tapo bhaikṣyaṃ sandhyayoragnikarma ca
svādhyāyaṃ guruvṛttiśca caryeyaṃ brahmacāriṇaḥ
iti
guruvṛttiprakāramāha vyāsaḥ
jaghanyaśāyī pūrvaṃ syādutthāyī guruveśmani
yacca śiṣyeṇa kartavyaṃ yacca dāsena vā punaḥ
kṛtam ityeva tat sarvaṃ kṛtvā tiṣṭhettu pārśvataḥ
kiṅkaraḥ sarvakārī ca sarvakarmasu kovidaḥ
abhuktavati nāśnīyād apītavati no pibet
na tiṣṭhati tathāsīta nāsupte prasvapet tathā
iti
viśvāmitraḥ
tadbhāryāputrayoścaiva vṛddhānāṃ dharmaśālinām
śuśrūṣā sarvadā kāryā praṇāmādibhireva ca
iti
varjyānāha yājñavalkyaḥ
madhumāṃsāñjanocchiṣṭaśuktastrīprāṇihiṃsanam
bhāskarālokanāślīlaparīvādādi varjayet
iti
manurapi
varjayenmadhu māṃsaṃ ca gandhaṃ mālyaṃ rasān striyaḥ
śuktāni yāni sarvāṇi prāṇināṃ caiva hiṃsanam
abhyaṅgamañjanaṃ cākṣṇor upānacchatradhāraṇam
kāmaṃ krodhaṃ ca lobhaṃ ca nartanaṃ gītavādanam
dyūtaṃ ca janavādaṃ ca parīvādaṃ tathānṛtam
strīṇāṃ ca prekṣaṇālambhamupaghātaṃ parasya ca
ekaḥ śayīta sarvatra na retaḥ skandayet kvacit
iti
yamaḥ
khaṭvāsanaṃ ca śayanaṃ varjayeddantadhāvanam
svapedekaḥ kuśeṣveva na retaḥ skandayet śuciḥ
iti
kūrmapurāṇe
nādarśaṃ vai samīkṣeta nācared dantadhāvanam
gurūcchiṣṭaṃ bheṣajārthaṃ prayuñjīta na kāmataḥ
iti
āpastambo 'pi
piturjyeṣṭhasya ca bhrāturucchiṣṭaṃ bhoktavyam
iti
guruputrādyucchiṣṭaṃ tu na bhoktavyam
tadāha manuḥ
utsādanaṃ ca gātrāṇāṃ snāpanocchiṣṭabhojane
na kuryād guruputrasya pādayoścāvanejanam
abhyañjanaṃ snāpanaṃ ca gātrotsādanameva ca
gurupatnyā na kāryāṇi keśānāṃ ca prasādhanam
iti
brahmacaryakālāvadhim āha yājñavalkyaḥ
prativedaṃ brahmacaryaṃ dvādaśābdāni pañca vā
grahaṇāntikam ityeke keśāntaścaiva ṣoḍaśe
iti
keśāntaḥ godānākhyaṃ karma
tacca ṣoḍaśe varṣe kāryam
tadāha manuḥ
keśāntaḥ ṣoḍaśe varṣe brāhmaṇasya vidhīyate
rājanyabandhordvāviṃśe vaiśyasya dvyadhike tataḥ
iti
yamaḥ
vased dvādaśa varṣāṇi caturviṃśatim eva vā
ṣaṭtriṃśataṃ vā varṣāṇi prativedaṃ vrataṃ caret
iti
etat trivedagrahaṇābhiprāyam
ata eva manuḥ
ṣaṭtriṃśadābdikaṃ caryaṃ gurau traivedikaṃ vratam
tadardhikaṃ pādikaṃ vā grahaṇāntikameva vā
iti
evam uktalakṣaṇo brahmacārī dvividhaḥ
upakurvāṇako naiṣṭhikaśca
upakurvāṇakasyoktā dharmāḥ
naiṣṭhikasyocyante
tatrāha yājñavalkyaḥ
naiṣṭhiko brahmacārī tu vasedācāryasannidhau
tadabhāve 'sya tanaye patnyāṃ vaiśvānare 'pi vā
iti
manurapi
yadi tvātyantiko vāso rocetāsya guroḥ kule
yuktaḥ paricaredenam ā śarīravimokṣaṇāt
ācārye tu khalu prete guruputre guṇānvite
gurudāre sapiṇḍe vā guruvadvṛttimācaret
eteṣvavidyamāneṣu sthānāsanavihāravān
prayuñjāno'gniśuśrūṣāṃ sādhayeddehamātmanaḥ
iti
etacca sadvṛttabrāhmaṇagurvādiviṣayam
anyathā doṣaḥ
taduktaṃ tenaiva
nābrāhmaṇe gurau śiṣyo vāsamātyantikaṃ vaset
brāhmaṇe cānanūcāne kāṅkṣan gatimanuttamām
iti
vasiṣṭho 'pi
brahmacāryācāryaṃ paricared ā śarīravimokṣaṇāt
ācārye ca śete 'gniṃ paricaret
saṃyatavāk
caturthaṣaṣṭhāṣṭamakālabhojī
bhaikṣyam ācaret
gurvadhīnaḥ
jaṭilaḥ śikhājaṭo vā
guruṃ gacchantamanugacchannāsīnaṃ cettiṣṭhan śayānaṃ ced āsīna upāsīta
āhūtādhyāyī
sarvaṃ labdhaṃ nivedya tadanujñayā bhuñjati
khaṭvāśayanadantadhāvanaprakṣālanāñjanābhyañjanopānacchatravarjī
sthānāsanaśīlaḥ trir ahno'bhyupeyād apaḥ
iti
ahani triṣavaṇasnāyī syādityarthaḥ
agniparicaryā hārītaśaṅkhalikhitayamair nirūpitā
yajñiyāḥ samidha āhṛtya saṃmārjanopalepanodbodhanasamūhanasamindhanaparyagnikaraṇaparikramaṇopasthānahomastotranamaskārādibhir agniṃ paricaret
nāgnimadhitiṣṭhet
na padbhyāṃ karṣet
na mukhenopadhamet
nāpaś cāgniṃ ca yugapaddhārayet
nājīrṇabhukto nocchiṣṭo vābhyādadhyāt
vividhairhavirviśeṣair āgneyair aharahar agniṃ samindhet
āmantrya gacchet
āhṛtya nivedayet tanmanāḥ
śarīroparamānte brahmaṇaḥ sāyujyaṃ gacchati
iti
evaṃ kurvataḥ phalamāha yājñavalkyaḥ
anena vidhinā dehaṃ sādayan vijitendriyaḥ
brahmalokamavāpnoti na ceha jāyate punaḥ
iti
manurapi
ā samāpteḥ śarīrasya yastu śuśrūṣate gurum
sa gacchatyañjasā vipro brahmaṇaḥ sadma śāśvatam
iti
nanu naiṣṭhikabrahmacaryāṅgīkāre gārhasthyaṃ nirviṣayaṃ syāt
tanna
gārhasthyasya rāgiviṣayatvāt
tadāha jābāliḥ
yadi gṛhameva kāmayettadā yāvajjīvam agnihotraṃ juhuyāt
iti
atra kecit naiṣṭhikabrahmacaryaṃ kubjādiviṣayaṃ manvānā gārhasthyasya taditaraviṣayatāmāhuḥ
udāharanti ca tatra viṣṇuvacanam
kubjavāmanajātyandhaklībapaṅgvārtarogiṇām
vratacaryā bhavetteṣāṃ yāvajjīvam asaṃśayam
iti
tanna
naiṣṭhikabrahmacaryasya kubjādiṣveva niyatatve samarthaṃ pratyaicchikatvam ucyamānaṃ virudhyeta
aicchikatvaṃ ca vasiṣṭhena darśitam
catvāra āśramāḥ brahmacārigṛhasthavānaprasthaparivrājakāḥ
teṣāṃ vedam adhītya vedau vedān vāviśīrṇabrahmacaryo yamicchettamāvaset
iti
bhaviṣyatpurāṇe 'pi
gārhasthyamicchan bhūpāla kuryāddāraparigraham
brahmacaryeṇa vā kālaṃ nayet saṅkalpapūrvakam
vaikhānaso vāpi bhavet parivrāḍatha vecchayā
iti
tasmāt rāgiviṣayatvenaiva gārhasthyaṃ vyavasthāpanīyam iti
iti brahmacāriprakaraṇam
atha gṛhasthāśramaṃ nirūpayituṃ tadadhikārahetu snānam ādau nirūpyate
tatra yājñavalkyaḥ
gurave tu varaṃ dattvā snāyīta tadanujñayā
vedaṃ vratāni vā pāraṃ nītvā hyubhayameva vā
iti
tatra dātavyo varo manunā darśitaḥ
na pūrvaṃ gurave kiṃcid upakurvīta dharmavit
snāsyaṃstu guruṇājñaptaḥ śaktyā gurvarthamāharet
kṣetraṃ hiraṇyaṃ gāmaśvaṃ chatropānahamāsanam
dhānyaṃ vāsāṃsi śākaṃ vā gurave prītim āvahet
iti
ayaṃ ca varo guruprītyartho na tu vidyāniṣkrayārthaḥ
vedavidyārhasya mūlyasyāsambhavāt
tathā ca chandogaśrutiḥ
yadyapyasmā imām adbhiḥ parigṛhītāṃ dhanasya pūrṇāṃ dadyād etadeva tato bhūyaḥ
iti
tāpanīyaśrutirapi
saptadvīpavatī bhūmir dakṣiṇārthaṃ na kalpate
iti
hārītasmṛtirapi
ekamapyakṣaraṃ yastu guruḥ śiṣye nivedayet
pṛthivyāṃ nāsti tad dravyaṃ yad dattvā tvanṛṇī bhavet
iti
vā vedaṃ vratāni ityanena snātakatraividhyaṃ darśitam
tatra vedamātraparisamāpaka ekaḥ
vratamātraparisamāpako dvitīyaḥ
ubhayaparisamāpakas tṛtīyaḥ
vrataśabdenātra gṛhyaprasiddhāny upanayanavratasāvitrīvratavedavratāni vivakṣitāni
snātakatraividhyaṃ hārītenoktam
trayaḥ snātakā bhavanti
vidyāsnātako vratasnātako vidyāvratasnātakaḥ
iti
vedaṃ pāraṃ nītvety atrārthāvagatir api vivakṣitā
ata eva kūrmapurāṇe
vedaṃ vedau tathā vedān vedān vā caturo dvijaḥ
adhītya cādhigamyārthaṃ tataḥ snāyāddvijottamāḥ
iti
snānaprakāraśca gṛhye prasiddhaḥ
snātakadharmāḥ kūrmapurāṇe darśitāḥ
yajñopavītadvitayaṃ sodakaṃ ca kamaṇḍalum
chatraṃ coṣṇīṣamamalaṃ pāduke cāpyupānahau
raukme ca kuṇḍale vedaṃ kṛttakeśanakhaḥ śuciḥ
svādhyāye nityayuktaḥ syād bahirmālyaṃ ca dhārayet
śuklāmbaradharo nityaṃ sugandhaḥ priyadarśanaḥ
na jīrṇamalavadvāsā bhavettu vibhave sati
na raktamulbaṇaṃ cānyadhṛtaṃ vāso na kanthikām
iti
iti snātakaprakaraṇam
atha vivāhaḥ
tatra manuḥ
guruṇānumataḥ snātvā samāvṛtto yathāvidhi
udvaheta dvijo bhāryāṃ savarṇāṃ lakṣaṇānvitām
iti
yājñavalkyo 'pi
aviplutabrahmacaryo lakṣaṇyāṃ striyamudvahet
ananyapūrvikāṃ kāntāmasapiṇḍāṃ yavīyasīm
arogiṇīṃ bhrātṛmatīm asamānārṣagotrajām
iti
lakṣaṇyāṃ bāhyābhyantaralakṣaṇayuktām
bāhyāni lakṣaṇāni manunā darśitāni
avyaṅgāṅgīṃ saumyanāmnīṃ haṃsavāraṇagāminīm
tanulomakeśadaśanāṃ mṛdvaṅgīmudvahet striyam
iti
varjyāmāha sa eva
nodvahet kapilāṃ kanyāṃ nādhikāṅgīṃ na rogiṇīm
nālomikāṃ nātilomāṃ na vācālāṃ na piṅgalām
narkṣavṛkṣanadīnāmnīṃ nāntyaparvatanāmikām
na pakṣyahipreṣyanāmnīṃ na ca bhīṣaṇanāmikām
iti
kapilā raktataṇḍulavarṇā
piṅgalā agnivarṇā
antyeti mlecchanāmnī
viṣṇupurāṇe 'pi
na śmaśruvyañjanavatīṃ na caiva puruṣākṛtim
na ghargharasvarāṃ kṣāmāṃ tathā kākasvarāṃ na ca
nānibaddhekṣaṇāṃ tadvadvṛttākṣīṃ nodvahedbudhaḥ
yasyāśca romaśe jaṅghe gulphau yasyāstathonnatau
gaṇḍayoḥ kūpakau yasyā hasantyāstāṃ ca nodvahet
nātirūkṣacchaviṃ pāṇḍukarajāmaruṇekṣaṇām
āpīnahastapādāṃ ca na kanyāmudvahedbudhaḥ
na vāmanāṃ nātidīrghāṃ nodvahet saṃgatabhruvam
na cāticchidradaśanāṃ na karālamukhīṃ naraḥ
iti
āntarāṇi tu lakṣaṇānyāśvalāyanagṛhye 'bhihitāni
durvijñeyāni lakṣaṇānīti
aṣṭau piṇḍān kṛtvā ṛtam agre prathamaṃ jajña ṛte satyaṃ pratiṣṭhitaṃ yad iyaṃ kumāryabhijātā tadiyamiha pratipadyatāṃ yatsatyaṃ tad dṛśyatāmiti piṇḍān abhimantrya kumārīṃ brūyād eṣām ekaṃ gṛhāṇeti
kṣetrācced ubhayataḥ sasyād gṛhṇīyād annavatyasyāḥ prajā bhaviṣyatīti vidyāt
goṣṭhāt paśumatī
vedipurīṣād brahmavarcasvinī
avidāsino hradāt sarvasampannā
devanāt kitavī
catuṣpathād vipravrājinī
īraṇād adhanyā
śmaśānāt patighnī
iti
vipravrājinī vividhaṃ prakarṣeṇa vrajatīti vipravrājinī svairiṇītyarthaḥ
ananyapūrvikām iti dānenopabhogena vā puruṣāntarāgṛhītām
anena punarbhūrvyāvartyate
ata eva kāśyapaḥ
sapta paunarbhavāḥ kanyā varjanīyāḥ kulādhamāḥ
vācā dattā manodattā kṛtakautukamaṅgalā
udakasparśitā yā ca yā ca pāṇigṛhītikā
agniṃ parigatā yā ca punarbhūprasavā ca yā
ityetāḥ kāśyapenoktā dahanti kulam agnivat
iti
baudhāyanaḥ
vāgdattā manodattāgniṃ parigatā saptamaṃ padaṃ nītā bhuktā gṛhītagarbhā prasūtā ceti saptavidhā punarbhūḥ tāṃ gṛhītvā na prajāṃ na dharmaṃ vindet
iti
nārado 'pi
kanyaivākṣatayoniryā pāṇigrahaṇadūṣitā
punarbhūḥ prathamā proktā punaḥsaṃskārakarmaṇi
iti
yājñavalkyo 'pi
akṣatā ca kṣatā caiva punarbhūḥ saṃskṛtā punaḥ
iti
kāntāṃ kamanīyāṃ udvoḍhurmanonayanānandakāriṇīm
ata eva āpastambaḥ
yasyāṃ manaścakṣuṣornirbandhastasyāmṛddhiḥ
iti
asapiṇḍām iti
samāna ekaḥ piṇḍo yasyāḥ sā sapiṇḍā
na sapiṇḍā asapiṇḍā tām
sapiṇḍatā ca saptamapuruṣaparyavasāyinī
tatraikaḥ piṇḍadātā trayaḥ piṇḍabhājaḥ pitṛpitāmahaprapitāmahāḥ
trayo lepabhājaḥ vṛddhaprapitāmahādayaḥ
tathā ca matsyapurāṇe
lepabhājaś caturthādyāḥ pitrādyāḥ piṇḍabhāginaḥ
piṇḍadaḥ saptamasteṣāṃ sāpiṇḍyaṃ sāptapauruṣam
iti
mārkaṇḍeyo 'pi
pitā pitāmahaścaiva tathaiva prapitāmahaḥ
piṇḍasambandhino hyete vijñeyāḥ puruṣāstrayaḥ
lepasambandhinaś cānye pitāmahapitāmahāt
prabhṛtyuktās trayas teṣāṃ yajamānastu saptamaḥ
ityeṣa munibhiḥ proktaḥ sambandhaḥ sāptapauruṣaḥ
iti
etaduktaṃ bhavati saptānāṃ puruṣāṇāmekapiṇḍakriyānupraveśaḥ sāpiṇḍyahetuḥ
tathā ca devadattasya svakīyaiḥ pitrādibhiḥ ṣaḍbhiḥ saha sāpiṇḍyam
tathā putrādibhiḥ ṣaḍbhiḥ saha sāpiṇḍyam iti
nanu evaṃ sati bhrātṛpitṛvyādibhiḥ saha sāpiṇḍyaṃ na syāt
parigaṇiteṣv anantarbhāvāt
maivam
uddeśyadevataikyena kriyaikyasyātra vivakṣitatvāt
devadattakartṛkakriyāyāṃ ye devatātvenānupraviśanti teṣāṃ madhye yaḥ ko'pi bhrātṛpitṛvyakartṛkakriyāyām apyanupraviśatītyasti taiḥ saha sāpiṇḍyam
evaṃ bhāryāṇāmapi bhartṛkartṛkapiṇḍadānakriyāyāṃ sahakartṛkatvāt sāpiṇḍyamiti
tad idaṃ nirvāpyasāpiṇḍyam
apare punaranyathā sāpiṇḍyamāhuḥ
tathā hi samāna ekaḥ piṇḍo dehāvayavau yeṣāṃ te sapiṇḍāḥ
tatra putrasya sākṣāt pitṛdehāvayavānvayena pitrā saha sāpiṇḍyam
tathā pitāmahādibhirapi pitṛdvāreṇa taccharīrāvayavānvayāt
sākṣān mātṛśarīrāvayavānvayena mātrā
mātāmahādibhirapi mātṛdvāreṇa taccharīrāvayavānvayāt
tathā pitṛvyapitṛṣvasrādibhir api pitāmahadehāvayavānvayāt
tathā mātṛṣvasṛmātulādibhiḥ saha mātāmahadehānvayāt
patnyā saha ekaśarīrārambhakatayā patyuḥ
evaṃ bhrātṛbhāryāṇām apyekaśarīrārambhakaiḥ svasvapatibhiḥ sahaikaśarīrārambhakatvena
evaṃ tatra tatra sākṣāt paramparayā vā ekaśarīrāvayavānvayena sāpiṇḍyaṃ yojanīyam
uktaṃ dvividhaṃ sāpiṇḍyaṃ yasyā nāsti seyamasapiṇḍā tāmudvahet
nanu evaṃ sati na kvāpyudvāhaḥ sambhavet
sarvatra sāpiṇḍyasya kathaṃcid yojayituṃ śakyatvāt
vidhātṛśarīrānuvṛtter duṣpariharatvāt
bahu syāṃ prajāyeya
iti śruteḥ
naiṣa doṣaḥ
aviśeṣeṇa prāptasya sāpiṇḍyasya saptasu pañcasu ca puruṣeṣu saṃkucitatvena tadūrdhvaṃ sāpiṇḍyanivṛtteḥ
tathā ca gautamaḥ
piṇḍanivṛttiḥ saptame pañcame vā
iti
yājñavalkyo 'pi
pañcamāt saptamād ūrdhvaṃ mātṛtaḥ pitṛtastathā
iti
mātṛpakṣe pañcamāt pitṛpakṣe saptamāt puruṣād ūrdhvaṃ sāpiṇḍyaṃ nivartate ityadhyāhṛtya yojanīyam
sapiṇḍatā tu puruṣe saptame vinivartate
iti manusmaraṇāt
etaduktaṃ bhavati
pitṛpakṣe kūṭastham ārabhya tatputrādigaṇanāyāṃ saptamād ūrdhvaṃ varavadhvor vivāho na duṣyati
mātṛpakṣe ca kūṭasthamārabhya tatputrādiparigaṇanāyāṃ varavadhvor mātā cet pañcamī bhavati tadā tayoḥ sāpiṇḍyanivṛtter vivāho na doṣāyeti
yattu viṣṇupurāṇavacanam
pañcamīṃ mātṛpakṣāttu pitṛpakṣāttu saptamīm
gṛhastha udvahetkanyāṃ nyāyyena vidhinā nṛpa
iti
tatra saptamīṃ pañcamīm atītyetyadhyāhāryam
anyathā
pañcamāt saptamād ūrdhvam
iti vacanavirodhāt
pañcame saptame caiva yeṣāṃ vaivāhikī kriyā
kriyāparā api hi te sarvataḥ śūdratāṃ gatāḥ
iti marīcivacanavirodhācca
yadyapi paiṭhīnasinā kalpadvayamuktam
pañcamīṃ mātṛtaḥ pariharet saptamīṃ pitṛtaḥ
trīnmātṛtaḥ pañca pitṛto vā
iti
tatra dvitīyaḥ kalpo 'samānajātīyaviṣayaḥ
yataḥ śaṅkha āha
yadyekajātā bahavaḥ pṛthakkṣetrāḥ pṛthagdhanāḥ
ekapiṇḍāḥ pṛthakśaucāḥ piṇḍas tv āvartate triṣu
iti
ayamarthaḥ
yeṣāmekaḥ pitā mātaro bhinnajātīyās te mātṛbhedād asamānajātīyāḥ tathāpi pitraikyādasti teṣāṃ sāpiṇḍyam
tacca triṣu puruṣeṣvatīteṣu nivartate iti
nanu evaṃ sati pitṛpakṣe 'pi tribhiḥ puruṣaiḥ sāpiṇḍyanivṛtteḥ pañca pitṛto vā iti vacanaṃ virudhyeta
evaṃ tarhi
trīn mātṛtaḥ pañca pitṛto vā
iti paiṭhīnasivacanaṃ sajātīyeṣvevārvāṅniṣedhaparam
anukalpo vāstu
mātṛtaḥ pitṛtastathā
ityatra pitṛśabdena bījino'pi saṃgrahaḥ
tathā ca gautamaḥ
ūrdhvaṃ saptamāt pitṛbandhubhyaḥ
bījinaśca
mātṛbandhubhyaḥ pañcamāt
iti
yo hi niyogāt putramutpādayati sa bījī
pitṛmātṛbāndhavāḥ smṛtyantare
pituḥ pitṛṣvasuḥ putrāḥ pitur mātṛṣvasuḥ sutāḥ
piturmātulaputrāśca vijñeyāḥ pitṛbāndhavāḥ
mātuḥ pitṛṣvasuḥ putrā māturmātṛṣvasuḥ sutāḥ
māturmātulaputrāśca vijñeyā mātṛbāndhavāḥ
iti
nanu asapiṇḍāmiti na vaktavyam
vakṣyamāṇena asamānārṣagotrajām ityanenaiva sapiṇḍāyā vivāhaniṣedhasiddheḥ
satyam
tathāpi yā māturasapiṇḍā bhavati saivodvāhakarmaṇi praśasteti vaktum
tathā ca manuḥ
asapiṇḍā ca yā māturasagotrā ca yā pituḥ
sā praśastā dvijātīnāṃ dārakarmaṇi maithune
iti
yā māturasapiṇḍā asagotrā ca yā piturasagotrā cakārādasapiṇḍā ca sā maithune mithunasādhye dārakarmaṇi dvijātīnāṃ praśastā pariṇeyetyarthaḥ
nanu atra mātṛgrahaṇam anarthakam
pitṛgotrasāpiṇḍyaniṣedhanenaiva mātṛgotrasāpiṇḍyaniṣedhasiddheḥ
tasyāḥ pṛthak piṇḍagotrayorabhāvāt
ekatvaṃ sā gatā bhartuḥ piṇḍe gotre ca sūtake
svagotrādbhraśyate nārī vivāhāt saptame pade
iti vacanāt
maivam
gāndharvādivivāheṣu kanyāpradānābhāvena pitṛgotrasāpiṇḍyayoranivṛtteḥ
tathā ca mārkaṇḍeyapurāṇam
brāhmādiṣu vivāheṣu yā tūḍhā kanyakā bhavet
bhartṛgotreṇa kartavyā tasyāḥ piṇḍodakakriyā
gāndharvādivivāheṣu pitṛgotreṇa dharmavat
iti
etena mātulasutāvivāhaviṣaye vivādo'pi parāstaḥ
tathā hi tanniṣedhavacanāni gāndharvādivivāhoḍhajaviṣayāṇi
tatra sāpiṇḍyanivṛtterabhāvāt
tadanugrāhakaśrutismṛtisadācārāt na brāhmādivivāhoḍhajaviṣayāṇi
tatra sāpiṇḍyanivṛtteḥ
tāni ca niṣedhavacanāni yathā
tatra śātātapaḥ
mātulasya sutāmūḍhvā mātṛgotrāṃ tathaiva ca
samānapravarāṃ caiva dvijaścāndrāyaṇaṃ caret
iti
paiṭhīnasirapi
pitṛmātṛṣvasṛduhitaro mātulasutāśca dharmatastā bhaginyaḥ
tā varjayediti vijñāyate
iti
sumanturapi
pitṛpatnyaḥ sarvā mātaraḥ
tadbhrātaro mātulāḥ
tadbhaginyo mātṛṣvasāraḥ
tadduhitaraśca bhaginyaḥ
tadapatyāni bhāgineyāni
anyathā saṅkarakāriṇyaḥ
iti
vyāsaḥ
mātuḥ sapiṇḍā yatnena varjanīyā dvijātibhiḥ
iti
nanu aviśeṣeṇa pravṛttānāmeṣāṃ vacanānāṃ kathaṃ viśeṣaviṣayatā viśeṣavacanabalāditi brūmaḥ
tathā ca manuḥ
paitṛṣvaseyīṃ bhaginīṃ svasrīyāṃ mātureva ca
mātuśca bhrātur āptasya gatvā cāndrāyaṇaṃ caret
etāstisrastu bhāryārthe nopayacchettu buddhimān
iti
bhaginīpadaṃ paitṛṣvaseyādiviśeṣaṇam
āptasyeti māturbhrātṛviśeṣaṇam
tatra sutāmityadhyāhāraḥ
āptasya saṃnikṛṣṭasya sapiṇḍasya gāndharvādivivāhoḍhāyāḥ māturbhrātur ityarthaḥ
paitṛṣvaseyīm ityatrāpyanivṛttasāpiṇḍyā gāndharvādinoḍhā pitṛṣvasā vivakṣitā
tathā ca sati tadduhitur bhaginīti viśeṣaṇaṃ sārthakam
brāhmādivivāheṣu sāpiṇḍyanivṛtteḥ bhaginīpadaṃ nānviyāt
ayam eva nyāyo mātṛṣvasrīyāyām api yojanīyaḥ
tasmād bhaginyāptapadopetamanuvacanabalād aviśeṣe niṣedho viśeṣaviṣaya evopasaṃhriyate
nanu brāhmādivivāhaviṣaye mātulasutāyā iva mātṛṣvasṛsutāyā api vivāhaḥ prāpnuyāt
tanna
śiṣṭagarhitatvena tatra niṣedhasmṛtikalpanāt
śiṣṭagarhitasyānupādeyatvaṃ yājñavalkya āha
asvargyaṃ lokavidviṣṭaṃ dharmam apyācarenna tu
iti
yadyapi mātulasutāpariṇayanam udīcyaśiṣṭagarhitaṃ tathāpi dākṣiṇātyaśiṣṭair ācaritatvena nāvigīto 'yam udīcyānāmācāraḥ
na ca dākṣiṇātyānāṃ rāgamūlatvaṃ śaṅkanīyam
vidhiniṣedhaparīkṣakaireva tadvivāhakaraṇāt
mātṛṣvasuḥ sutāvivāhastu avigītena śiṣṭācāreṇa garhitaḥ
mātulasutāvivāhasyānugrāhakāḥ śrutyādayaḥ
tatra mantravarṇaḥ
āyāhīndra pathibhir īḍitebhir yajñamimaṃ no bhāgadheyaṃ juṣasva
tṛptāṃ jahurmātulasyeva yoṣā bhāgaste paitṛṣvaseyī vapām iva
iti
ayamarthaḥ he indra pathibhir īḍitebhiḥ stutaiḥ saha no 'smākamimaṃ yajñamāyāhi
āgatya ca asmādibhir dīyamānaṃ bhāgadheyaṃ juṣasva
tṛptām ājyādinā saṃskṛtāṃ vapāṃ tvāmuddiśya jahuḥ tyaktavantaḥ
tava dṛṣṭāntadvayam
yathā mātulasya yoṣā duhitā bhāgineyasya bhāgaḥ bhajanīyā bhāgineyena pariṇetuṃ yogyā yathā ca paitṛṣvaseyī pautrasya bhāgaḥ tathāyaṃ te tava bhāgo vapākhyaḥ iti
vājasaneyake 'pi
tasmādvā samānādeva puruṣādattā cādyaśca jāyate uta tṛtīye saṃgacchāvahai caturthe saṃgacchāvahai
iti
samānādekasmāt puruṣād attā bhoktā adyaśca bhogyaḥ dvāvapyutpadyete
tau ca mithaḥ saṃkalpayataḥ kūṭasthamārabhya tṛtīye caturthe vā puruṣe saṃgacchāvahai vivahāvahai ityarthaḥ
yadyapyayam arthavādaḥ tathāpi mānāntaravirodhābhāvāt svārthe pramāṇam
virodhivacanānāmabhāvāt
mātṛsapiṇḍāviṣayatvasya varṇitatvāt ca
tasmād aviruddhārthavādenānūditatvād uparidhāraṇavad vidhiḥ kalpayituṃ śakyate
tathā hi pretāgnihotre śrūyate
adhastāt samidhaṃ dhārayannanudravet upari hi devebhyo yajñaṃ dhārayati
iti
tatra paitṛkasya haviṣo 'dhastāt samantrakaṃ samiddhāraṇaṃ vidhāya tadvākyaśeṣeṇa samidho haviruparidhāraṇaṃ daive karmaṇi yat śrutaṃ tat kimarthavādaḥ uta vidhirayam iti saṃśayaḥ
tatrādhodhāraṇavidhistāvakatvena tadekavākyatālābhād arthavāda iti pūrvaḥ pakṣaḥ
prasiddhaṃ hyarthamanūdya tena stutir yuktā
upari dhāraṇaṃ tu na kvāpi prasiddham
atastāvakatvāyogād vākyabhedam abhyupagamyāpy apūrvārthatvād vidhiḥ kalpitaḥ
evaṃ tṛtīye puruṣe saṃgacchāvahai ityādāvapi apūrvārthatvena mātulasutāṃ vivahed iti vidhiḥ kalpyate
tasmācchrutāv anugrahīto 'yaṃ vivāhaḥ
smṛtayastu brāhmādiṣu sāpiṇḍyanirākaraṇena mātulasutāvivāhaprāpakatayā darśitāḥ
śiṣṭācāraśca dākṣiṇātyānām avigīta udāhṛtaḥ
kecittu āsurādiṣvapi deśaviśeṣeṇa mātulasutāvivāho dharmya iti manyante
udāharanti ca vacanāni
tatra baudhāyanaḥ
pañcadhā vipratipattir dakṣiṇataḥ
anupanītena bhāryayā ca sahabhojanaṃ paryuṣitabhojanaṃ mātuladuhitṛpitṛṣvasṛduhitṛpariṇayanam iti
tathottarata ūrṇāvikrayaḥ sīdhupānam ubhayato'dadbhir vyavahāraḥ āyudhīyakaṃ samudrayānam iti
itaraditarasmin kurvan duṣyati itara itarasmin
tatra tatra deśaprāmāṇyameva syāt
iti
itaro dākṣiṇātya itarasmin uttaradeśe mātulasambandhaṃ kurvan duṣyati
na svadeśe
tathetara udīcya itarasmin dakṣiṇadeśe sīdhupānādikaṃ kurvan duṣyati
na svadeśe
kutaḥ deśaprāmāṇyāt
deśanibandhanatvād ācāraprāmāṇyasyetyarthaḥ
tathā ca devalaḥ
yasmin deśe ya ācāro nyāyadṛṣṭaḥ sukalpitaḥ
sa tasminneva kartavyo na tu deśāntare smṛtaḥ
iti
bhṛguḥ
yasmin deśe pure grāme naividye nagare 'pi vā
yo yatra vihito dharmastaṃ dharmaṃ na vicālayet
iti
nanu śiṣṭācāraprāmāṇye svaduhitṛvivāho 'pi prasajyeta
prajāpatinā tathācaraṇāt
tathā ca śrutiḥ
prajāpatirvai svāṃ duhitaram abhyadhyāyat
iti
maivam
na daivacaritaṃ caret iti nyāyāt
ata eva baudhāyanaḥ
anuṣṭhitaṃ tu yaddevair munibhir yad anuṣṭhitam
nānuṣṭheyaṃ manuṣyaistaduktaṃ karma samācaret
iti
tadevaṃ pūrvoktabrāhmādivivāhavyavasthayā deśabhedaviṣayavyavasthayā ca mātulasutāvivāhaḥ sapiṇḍām ityādiśāstrādeva siddhaḥ
yavīyasīṃ vayasā kāyaparimāṇena ca nyūnām
tatra vayonyūnatāyā iyattāmāha manuḥ
viṃśadvarṣodvahet kanyāṃ hṛdyāṃ dvādaśavārṣikīm
tryaṣṭavarṣo 'ṣṭavarṣāṃ vā dharme sīdati satvaraḥ
iti
bṛhaspatirapi
triṃśadvarṣo daśābdāṃ tu bhāryāṃ vindeta nagnikām
ekaviṃśativarṣo vā saptavarṣāmavāpnuyāt
iti
viṣṇupurāṇe 'pi
varṣair ekaguṇāṃ bhāryāmudvahet triguṇaḥ svayam
iti
arogiṇīṃ acikitsyarājayakṣmādirogarahitām
bhrātṛmatīṃ jyeṣṭhaḥ kaniṣṭho vā bhrātā yasyāḥ sā bhrātṛmatī
anena putrikāśaṅkā vyudasyate
ata eva manuḥ
yasyāstu na bhaved bhrātā na vijñāyeta vā pitā
nopayaccheta tāṃ prājñaḥ putrikādharmaśaṅkayā
iti
yasyāḥ pitā putrikākaraṇābhiprāyavān vā na vā iti na vijñāyate tāṃ nopayacchet
