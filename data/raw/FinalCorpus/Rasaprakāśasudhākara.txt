śaśikalākalitaṃ hi śubhānanaṃ śivanidhānamatho ṛṣipūjitam
jananapālanasaṃharaṇātmakaṃ hariharaṃ prathamaṃ praṇamāmyaham
kumudakundasitāmbaradhāriṇīṃ vimalamauktikahārasuśobhitām
sakalasiddhagaṇair api sevitāmaharahaḥ praṇamāmi ca śāradām
vadanakuṃjaram abhradaladyutiṃ trinayanaṃ ca caturbhujavāmanam
kanakaratnasuśobhitaśekharaṃ gaṇapatiṃ prathamaṃ praṇamāmyaham
giriśadhāma sadā mahadadbhutaṃ sakalarogavighātakaraṃ param
sakalasiddhisamūhaviśāradaṃ praṇatapāpaharaṃ bhavapāradam
prathamaṃ pāradotpattiṃ kathayāmi yathātatham
tataḥ śodhanakaṃ tasya tathāṣṭādaśa karma ca
caturdhā baṃdhavijñānaṃ bhasmatvaṃ sūtakasya ca
dhātūnāṃ śodhanaṃ caiva māraṇaṃ guṇavarṇanam
aṣṭau mahārasāḥ samyak procyante 'tra mayā khalu
tathā coparasānāṃ hi guṇāḥ śodhanamāraṇam
drutipātaṃ ca sarveṣāṃ kathayāmi savistaram
ratnānāṃ guṇadoṣaśca tathā śodhanamāraṇam
krāmaṇaṃ raṃjanaṃ caiva drutimelānakaṃ rase
rasāṃśca śatasaṃkhyākān kathayāmi savistarāt
auṣadhīnāṃ samākhyātā bhedāścatvāra eva ca
divyauṣadhyo rasauṣadhyaḥ siddhauṣadhyastathā parāḥ
mahauṣadhya iti proktā yaṃtrāṇyatha puṭāni ca
mūṣāścaiva hi dhātūnāṃ kautukāni samāsataḥ
vājīkaraṇayogāśca śukrarataṃbhakarāsta
nātisaṃkṣepavistārāt graṃthe 'smin parikalpitāḥ
himālayātpaścimadigvibhāge girīndranāmā ruciro 'sti bhūdharaḥ
tatsannidhāne 'tisuvṛttakūpe sākṣādraseṃdro nivasatyayaṃ hi
kumārikārūpaguṇena yuktā svalaṃkṛtā vāhavare 'dhirūḍhā
tatrāgatā kūpamavekṣamāṇā nivartitā sā mahatā javena
pradhāvitaḥ sūtavaraścaturṣu kakupsu bhūmau patito hi nūnam
paritaḥ parvatātsamyak kṣetraṃ dvādaśayojanam
vistīrṇaṃ ca suvṛttaṃ hi sūtakasya samīritam
tanmṛdaḥ pātane yaṃtre pātitaḥ khalu rogahā
jāyate ruciraḥ sākṣāducyate pāradaḥ svayam
kūpādviniḥsṛtaḥ sūtaścaturdikṣu gato dvijaḥ
kṣatriyo vaiśyaśūdrau ca caturṇāṃ jāyate khalu
śvetā kṛṣṇā tathā pītā raktā vai jāyate chaviḥ
prācyāṃ yāmyāṃ pratīcyāṃ ca kauberyāṃ ca diśi kramāt
śvetaḥ śvetavidhāne syātkṛṣṇo dehakarastathā
pītavarṇaḥ svarṇakartā rakto rogavināśakṛt
sarva ekīkṛtā eva sarvakāryakarāḥ sadā
sevitāḥ sarvarogaghnāḥ sarvasiddhividhāyakāḥ
itthaṃ sūtodbhavaṃ jñātvā na rogaivārdhyate khalu
śodhito māritaścaiva krāmitaḥ sāritaḥ śubhaḥ
svedanaṃ mardanaṃ caiva mūrcchanaṃ syāttadutthitam
pātanaṃ rodhanaṃ samyak niyāmanasudīpane
tathābhrakagrāsamānacāraṇaṃ ca krameṇa hi
garbhadrutirbāhyadrutiḥ proktaṃ jāraṇakaṃ tathā
sāraṇaṃ krāmaṇaṃ proktaṃ vedhakarma ca raṃjanam
sevanaṃ pāradasyātha karmāṇyaṣṭādaśaiva hi
uddeśato mayātraiva nāmāni kathitāni vai
doṣāḥ pañca samuddiṣṭāḥ pāradānāṃ bhiṣagvaraiḥ
malo viṣaṃ tathā vahnirmado darpaśca vai kramāt
mūrcchāṃ mṛtyuṃ madaṃ caiva sphoṭaṃ kuryuḥ śirobhramam
kañcukāḥ sapta sūtasya kathayāmi yathārthataḥ
nāmāni kathayāmyeṣāṃ devīśāstrānusārataḥ
mṛcchailajalaśulbāyonāgavaṃgasamudbhavāḥ
sūtake kaṃcukāḥ sapta tataścaiva viṣopamāḥ
dvādaśaiva hi doṣāḥ syuryaiśca niṣkāsitā dvijaiḥ
teṣāṃ hi rasasiddhiḥ syādapare yamasannibhāḥ
tasmāddoṣāpaharaṇaṃ kartavyaṃ bhiṣaguttamaiḥ
tatra svedanakaṃ kuryād yathāvacca śubhe dine
sūtasya svedanaṃ kāryaṃ dolāyaṃtreṇa vārtikaiḥ
kṣārau cāmlena sahitau tathā ca paṭupaṃcakam
trikaṭu triphalā caiva citrakeṇa samanvitā
puṣpakāsīsasaurāṣṭryau sarvāṇyeva tu mardayet
oṣadhāni samāṃśāni rasād aṣṭamabhāgataḥ
kṛtvāndhamūṣāṃ teṣāṃ tu tanmadhye pāradaṃ kṣipet
triguṇena suvastreṇa bhūrjapatreṇa veṣṭayet
guṇena kāṣṭhakhaṇḍe vai baddhāṃ tu rasapoṭalīm
lambāyamānāṃ bhāṇḍe tu tuṣavāriprapūrite
tridinaṃ svedayetsamyak svedanaṃ tadudīritam
atha mardanakaṃ karma yena śuddhatamo rasaḥ
prajāyate vistareṇa kathayāmi yathātatham
khalve vimardayetsūtaṃ dināni trīṇi caiva hi
atha khalvapramāṇaṃ hi vakṣye tatra mayādhunā
kalāṃgulas tadāyāmaścotsedho 'pi navāṃgulaḥ
vistareṇa tathā kuryānnimnatvena ṣaḍaṅgulam
dvyaṃgulaḥ pṛṣṭhavistāro madhye 'timasṛṇīkṛtaḥ
ardhacandrākṛtiścāpi mardako 'tra daśāṃgulaḥ
sūtaḥ pañcapalastasmin mardayet kāñjikaistryaham
bahirmalavināśāya rasarājaṃ tu niścitam
uṣṇakāṃjikatoyena kṣālayet tadanantaram
ataḥparaṃ pravakṣyāmi pāradasya tu mūrcchanam
mūrcchanaṃ doṣarahitaṃ saptakañcukanāśanam
svarjikā yāvaśūkaśca tathā ca paṭupaṃcakam
amlauṣadhāni sarvāṇi sūtena saha mardayet
khalve dinatrayaṃ tāvad yāvannaṣṭatvam āpnuyāt
svarūpasya vināśena mūrcchanaṃ tadihocyate
nirmalatvam avāpnoti granthibhedaśca jāyate
athotthāpanakaṃ karma pāradasya bhiṣagvaraiḥ
karaṇīyaṃ prayatnena rasaśāstrasya vartmanā
dolāyaṃtre tataḥ svedyaḥ pūrvavaddivasatrayam
sūryātape mardito 'sau dinamekaṃ śilātale
utthāpanaṃ bhavetsamyak mūrchādoṣavināśanam
pātanaṃ hi mahatkarma kathayāmi suvistaram
tridhā pātanamityuktaṃ rasadoṣavināśanam
ūrdhvapātastvadhaḥpātastiryakpātaḥ krameṇa hi
ūrdhvapātanayaṃtrasya lakṣaṇaṃ tadihocyate
mṛṇmayī sthālikā kāryā cocchritā tu ṣaḍaṃgulā
mukhe saptāṅgulāyāmā paritastridaśāṃgulā
iyanmānā dvitīyā ca kartavyā sthālikā śubhā
kṣāradvayaṃ rāmaṭhaṃ ca tathā hi paṭupañcakam
amlavargeṇa saṃyuktaṃ sūtakaṃ taistu mardayet
lepayettena kalkena adhaḥsthāṃ sthālikāṃ śubhām
uparisthām adhovaktrāṃ dattvā saṃpuṭamācaret
sabhasmalavaṇenaiva mudrāṃ tatra prakārayet
culyāṃ sthālīṃ niveśyātha dhānyāgniṃ tatra kārayet
tasyopari jalādhānaṃ kāryaṃ yāmacatuṣṭayam
svāṅgaśītalatāṃ jñātvā ūrdhvaṃgaṃ grāhayedrasam
ūrdhvapātanayaṃtraṃ hi tadevaṃ parikīrtitam
pūrvoktāṃ sthālikāṃ samyak viparītāṃ tu paṃkile
garte tu sthāpitāṃ bhūmau jvālayenmūrdhni pāvakam
yāmatritayaparyaṃtaṃ adhaḥ patati pāradaḥ
adhaḥpātanayaṃtraṃ hi kīrtitaṃ rasavedibhiḥ
pūrvoktairauṣadhaiḥ sārdhaṃ rasarājaṃ vimardayet
tiryagghaṭe rasaṃ kṣiptvā tanmukhe hyaparo ghaṭaḥ
kanīyānudare chidraṃ chidre cāyasanālikām
nālikāṃ jalapātrasthāṃ kārayecca bhiṣagvaraiḥ
adhastādrasayaṃtrasya tīvrāgniṃ jvālayedbudhaḥ
yāmatritayaparyaṃtaṃ tiryakpāto bhavedrasaḥ
yaṃtrāṇāṃ pātanānāṃ ca tritayaṃ sukaraṃ khalu
kathitaṃ hi mayā samyak rasāgamanidarśanāt
adhunā kathayiṣyāmi rasarodhanakarma ca
yatkṛte capalatvaṃ hi rasarājasya śāmyati
sindhūdbhavaṃ daśapalaṃ jalaprasthatrayaṃ tathā
dhārayedghaṭamadhye ca sūtakaṃ doṣavarjitam
pidhānena yathā samyak mudritaṃ mṛtsnayā khalu
nirvāte nirjane deśe dhārayed divasatrayam
anenaiva prakāreṇa rodhanaṃ kuru vaidyarāṭ
ataḥparaṃ pravakṣyāmi pāradasya niyāmanam
jalasaiṃdhavasaṃyukto ghaṭastho hi rasottamaḥ
dinatrayaṃ sveditaśca vīryavānapi jāyate
athedānīṃ pravakṣyāmi rasarājasya dīpanam
bubhukṣā vyāpakatvaṃ ca yena kṛtvā prajāyate
rājikā lavaṇopetā maricaṃ śigruṭaṃkaṇe
kāsīsasaṃyutā kāṃkṣī kāṃjikena samanvitaiḥ
dināni trīṇi saṃsvedya paścāt kṣāreṇa mardayet
anenaiva prakāreṇa dīpanaṃ jāyate dhruvam
tīvratvaṃ vegakāritvaṃ vyāpakatvaṃ bubhukṣutā
balavattvaṃ viśeṣeṇa kṛte samyak prajāyate
mukhotpādanakaṃ karma prakāro dīpanasya hi
kathayāmi samāsena yathāvadrasaśodhanam
aṣṭādaśāṃśabhāgena kanakena ca sūtakaḥ
nimbūrasena saṃmardyo vāsaraikamataḥparam
kṣāraiśca lavaṇai ramyaiḥ sveditaḥ kāṃjikena hi
kṣālite kāṃjikenaiva vaktraṃ bhoktuṃ prajāyate
tāpyasatvaṃ kalāṃśena hemnā tad dviguṇena ca
taptam āyasakhalvena taptenātha pramardayet
vyaktaṃ hi rasacukreṇa kṣāreṇa caṇakasya hi
jaṃbīrapūrakajalairmardayedekaviṃśatim
vāsare yāmamekaṃ tu pratyekaṃ hi vimardayet
yātudhānamukhaṃ samyak yātyeva hi na saṃśayaḥ
dvitīyo dīpanasyaivaṃ prakāraḥ kathito mayā
sūtasyāṣṭau ca saṃskārāḥ kathitā dehakarmaṇi
tathā ca daśa karmāṇi dehalohakarāṇi hi
athedānīṃ pravakṣyāmi bhakṣaṇaṃ cābhrakasya hi
karoṭividhinā samyak kartavyaṃ lohasaṃpuṭam
jalayaṃtrasya yogena viḍena sahito rasaḥ
bhakṣayatyeva cābhrasya kavalāni na saṃśayaḥ
ato hi jalayaṃtrasya lakṣaṇaṃ kathyate mayā
suvṛttaṃ lohapātraṃ ca jalaṃ tatrāḍhakatrayam
tanmadhye sudṛḍhaṃ samyak kartavyaṃ lohasaṃpuṭam
lohasaṃpuṭamadhye tu nikṣiptaṃ śuddhapāradam
biḍena sahitaṃ caiva ṣoḍaśāṃśena yatnataḥ
catuḥṣaṣṭyaṃśakaṃ cābhrasattvaṃ saṃpuṭake tathā
saṃpuṭaṃ mudrayetpaścāt dṛḍhayā toyamṛtsnayā
vahnimṛttikayā vāpi saṃdhirodhaṃ tu kārayet
culyāṃ niveśya taṃ yaṃtraṃ jalenoṣṇena pūritam
kramādagniḥ prakartavyo divasārdhakameva hi
evaṃ kṛte grāsamānaṃ bhakṣayennātra saṃśayaḥ
anenaiva prakāreṇa ṣaḍgrāsaṃ bhakṣayed dhruvam
bhakṣite cābhrasattve tu sarvakāryeṣu siddhidaḥ
mānaṃ mānavihīnena kartuṃ kena na śakyate
tasmānmayā mānakarma kathitavyaṃ yathoditam
catuḥṣaṣṭyaṃśato bījaṃ pāradānmukhakārakam
paścād dvātriṃśabhāgena dātavyaṃ bījamuttamam
tataḥṣoḍaśabhāgena bījasya kavalaṃ nyaset
rasādaṣṭamabhāgena dātavyaṃ bhiṣaguttamaiḥ
caturthenātha bhāgena grāsa evaṃ pradīyate
tathā ca samabhāgena grāsenaiva ca sādhayet
biḍena ṣoḍaśāṃśena kṣudhito jāyate rasaḥ
yadā jīrṇo bhaved grāsaḥ pātitaśca viḍena hi
kāsīsasindhulavaṇasauvarcalasurāṣṭrikāḥ
gaṃdhakena samaṃ kṛtvā viḍo 'yaṃ vahnikṛd bhavet
atha garbhadruteḥ karma cāraṇaṃ guṇavardhanam
kathayāmi yathātathyaṃ rasarājasya siddhidam
tāpyasatvābhrasattvaṃ ca ghoṣākṛṣṭaṃ ca tāmrakam
samabhāgāni sarvāṇi dhmāpayetkhadirāgninā
bhastrikādvitayenaiva yāvadabhrakaśeṣakam
tadabhrasatvaṃ sūtasya cārayetsamabhāgikam
anenaiva prakāreṇa triguṇaṃ jāraṇaṃ rase
garbhadruterjāraṇaṃ hi kathitaṃ bhiṣaguttamaiḥ
bāhyadrutividhānaṃ hi kathyate gurumārgataḥ
abhrasatvaṃ hi mūṣāyāṃ vajravallīrasena hi
sauvarcalena saṃdhmātaṃ rasarūpaṃ prajāyate
abhradruteśca sūtasya samāṃśairmelanaṃ kṛtam
tena bandhatvamāyāti bāhyā sā kathyate drutiḥ
bāhyadrutikriyākarma śivabhaktyā hi sidhyati
guroḥ prasādātsatataṃ mahābhairavapūjanāt
śivayorarcanādeva bāhyagā sidhyati drutiḥ
atha jāraṇakaṃ karma kathayāmi suvistaram
abhrakaṃ tāpyasatvaṃ ca samaṃ kṛtvā tu saṃdhamet
abhraśeṣaṃ kṛtaṃ yacca tatsatvaṃ jārayedrase
evaṃ pūtidvanaiva ghanasatvaṃ hi sādhayet
dhātuvādavidhānena lohakṛt dehakṛnna hi
gajavaṃgau mahāghorāvasevyau hi nirantaram
sādhitaṃ ghanasatvaṃ tadretitaṃ rajaḥsannibham
bubhukṣitarasasyāsye nikṣiptaṃ vallamātrakam
raso gadyāṇakasyāpi turyabhāgaḥ prakīrtitaḥ
tāmrapātrasthamamlaṃ vai saiṃdhavena samanvitam
kṣīreṇa sahitaṃ vāpi prahitaṃ dvidināvadhi
jātaṃ tutthasamaṃ nīlaṃ kalkaṃ tatprocyate budhaiḥ
kalkenānena sahitaṃ sūtakaṃ ca vimardayet
dinatrayaṃ taptakhalve dhautaḥ paścācca kāṃjikaiḥ
sthāpayetkāṃsyapātre tu tadūrdhvādho viḍaṃ nyaset
rasasyāṣṭamabhāgena saṃpuṭaṃ kārayettataḥ
bhūrjapatrairmukhaṃ ruddhvā sūtreṇaiva tu veṣṭayet
saṃpuṭaṃ vāsasāveṣṭya dolāyāṃ svedayettataḥ
gomūtreṇāmlavargeṇa kāṃjikena dinaṃ dinam
aśmapātre'tha lohasya pātre kācamaye 'thavā
uṣṇakāṃjikatoyena kṣālayitvā rasaṃ tataḥ
dṛḍhe caturguṇe vastre kṣiptvādhaḥ pīḍanādrasaḥ
nipatatyanyapātre tu sarvo 'pi yadi pāradaḥ
tadābhraṃ jāritaṃ samyak daṇḍadhārī bhavedrasaḥ
grāsamāne punardeyaṃ abhrabījamanuttamam
aṣṭagrāsena sarvaṃ hi jārayed gurumārgataḥ
evaṃ kṛte samaṃ cābhraṃ sūtake jīryati dhruvam
svahastena kṛtaṃ samyak jāraṇaṃ na śrutaṃ mayā
samābhre jārite samyak daṇḍadhārī bhavedrasaḥ
bālaśca kathyate so'pi kiṃcitkāryakaro bhavet
dviguṇe triguṇe caiva kathyate 'tra mayā khalu
caturguṇe 'bhrake jīrṇe kiśoraḥ kathyate mayā
jīrṇe pañcaguṇe cābhre yuvā caiva rasottamaḥ
ṣaḍguṇe jārite tvabhre vṛddhaścaiva rasottamaḥ
saptāṣṭaguṇite cābhrasatve jīrṇe 'tivṛddhakaḥ
sarvasiddhikaraḥ so 'yaṃ pāradaḥ pāradaḥ svayam
anenaiva prakāreṇa sarvalohāni jārayet
athedānīṃ pravakṣyāmi vedhavṛddheśca kāraṇam
mahāsiddhikaraṃ yatsyātsāraṇaṃ sarvakarmaṇām
dhūrtapuṣpasamākārā mūṣāṣṭāṅguladīrghikā
mukhe suvistṛtā kāryā caturaṃgulasaṃmitā
mṛṇmayā sāpi śuṣkā ca madhye 'timasṛṇīkṛtā
anyā pidhānikā mūṣā sunimnā chidrasaṃyutā
śuddhaṃ sujāritaṃ sūtaṃ mūṣāmadhye nidhāpayet
matsyakacchapamaṇḍūkajalaukāmeṣasūkarāḥ
ekīkṛtya vasāmeṣām evaṃ tailaṃ tu sāraṇam
bhūnāgaviṭ tathā kṣaudraṃ vāyasānāṃ purīṣakam
tathaiva śalabhādīnāṃ mahiṣīkarṇayormalam
rasasya ṣoḍaśāṃśena caiteṣāṃ kalkamādiśet
paṭena gālitaṃ kṛtvā tailamadhye niyojayet
sāraṇārthe kṛtaṃ tailaṃ tasmin taile supācayet
bījaṃ ca kalkamiśraṃ hi kṛtvā mūṣopari nyaset
pidhānena dvitīyena mūṣāvaktraṃ nirundhayet
bhasmanā lavaṇenaiva mūṣāyugmaṃ tu mudrayet
mūṣikāyāstribhāgaṃ hi khanitvā vasudhāṃ kṣipet
tadūrdhvaṃ dhmāpayetsamyak dṛḍhāṃgāraiḥ kharāgninā
evaṃ saṃjāritaṃ bījaṃ rasamadhye patatyalam
bandhamāyāti sūtendraḥ sārito guṇavān bhavet
prathamaṃ jāritaścaiva sāritaḥ sarvasiddhidaḥ
no jāritaḥ sāritaśca kathaṃ bandhakaro bhavet
gurūpadeśato dṛṣṭaṃ sāraṇaṃ karma cottamam
hastānubhavayogena kṛtaṃ samyak śrutaṃ nahi
atha krāmaṇakaṃ karma pāradasya nigadyate
śāstrātkṛtaṃ na dṛṣṭaṃ hi yathāvat krāmayedrasam
karṇamalaṃ mahiṣīṇāṃ strīdugdhaṃ ṭaṃkaṇena sammiśram
etānyeva samāni ca kṛtvā dravyāṇi mardayecca dinam
viṣaṃ ca daradaścaiva rasako raktakāntakau
indragopaśca tuvarī mākṣikaṃ kākaviṭ tathā
kalkametad adhordhvaṃ hi madhye sūtaṃ nidhāpayet
kācacūrṇaṃ tato dattvā cāndhamūṣāgataṃ dhamet
anena krāmaṇenaiva pāradaḥ kramate kṣaṇāt
idaṃ krāmaṇakaṃ śreṣṭhaṃ nandirājena bhāṣitam
tāpyasattvaṃ tathā nāgaṃ śuddhaṃ krāmaṇakaṃ tathā
bījāni pāradasyāpi kramate ca na saṃśayaḥ
atha vedhavidhānaṃ hi kathayāmi suvistaram
yena vijñātamātreṇa vedhajño jāyate naraḥ
dhūrtatailamaheḥphenaṃ kaṃguṇītailameva ca
bhṛṅgītailaṃ viṣaṃ caiva tailaṃ jātīphalodbhavam
hayamāraśiphātailam abdheḥśoṣakatailakam
etānyanyāni tailāni viddhi vedhakarāṇi ca
siddhasūtena ca samaṃ marditaṃ vedhakṛd bhavet
lepavedhastathā kṣepaḥ kuṃtavedhastathaiva ca
dhūmākhyaḥ śabdavedhaḥ syādevaṃ pañcavidhaḥ smṛtaḥ
sūkṣmāṇi tāmrapatrāṇi kaladhūtabhavāni ca
kalkena lepitānyeva dhmāpayed andhamūṣayā
śītībhūte tamuttārya lepavedhaśca kathyate
drute tāmre 'thavā raupye rasaṃ tatra vinikṣipet
vidhyate tena sahasā kṣepavedhaḥ sa kathyate
drāvayennāgarūpyaṃ ca tāmraṃ caiva tathāvarān
pārado 'nyatame pātre drāvite 'tra niyojitaḥ
vedhate kuntavedhaḥ syāditi śāstravido 'bruvan
dhūmasparśena jāyante dhātavo hemarūpyakau
dhūmavedhaḥ sa vijñeyo rasarājasya niścitam
baddhe rasavare sākṣātsparśanājjāyate ravaḥ
tathaiva jāyate vedhaḥ śabdavedhaḥ sa kathyate
athedānīṃ pravakṣyāmi raṃjanaṃ pāradasya hi
rañjitaḥ krāmitaścaiva sākṣāddevo maheśvaraḥ
raṃjanaṃ lohatāmrābhyāṃ rasakena vidhīyate
tathā raktagaṇenaiva kartavyaṃ śāstravartmanā
gandharāgeṇa kartavyaṃ pāradasyātha raṃjanam
tāmreṇa raktakācena raktasaindhavakena ca
aṃdhamūṣāgataṃ sūtaṃ rañjayettāmrakādibhiḥ
iṣṭikāyantrayogena gandharāgeṇa rañjayet
rasakasya ca rāgeṇa tulāyantrasya yogataḥ
mardanāttīkṣṇacūrṇena rañjayetsūtakaṃ sadā
tāmrakalkīkṛtenaiva sthāpayetsaptavāsaram
raṃjanaṃ sūtarājasya jāyate nātra saṃśayaḥ
mṛṇmūṣā ca prakartavyā raktavargeṇa lepitā
tanmadhye pāradaṃ kṣiptvā dhmānād rañjanakaṃ bhavet
mayā saṃkṣepataḥ proktaṃ raṃjanaṃ pāradasya hi
śāstramārgeṇa bahudhā raṃjanaṃ hi nidarśitam
atha sevanakaṃ karma pāradasya daśāṣṭamam
kathyate 'tra prayatnena vistareṇa mayādhunā
yatnena sevitaḥ sūtaḥ śāstramārgeṇa siddhidaḥ
anyathā bhakṣitaścaiva viṣavanmārayennaram
ādau tu vamanaṃ kṛtvā paścādrecanamācaret
tato mṛtābhraṃ bhakṣeta paścātsūtasya sevanam
samyak sūtavaraḥ śuddho dehalohakaraḥ sadā
sevitaḥ sarvarogaghnaḥ sarvasiddhikaro bhavet
yāvanmānena lohasya gadyāṇe vedhakṛdbhavet
tāvanmānena dehasya bhakṣito rogahā bhavet
rājikātha priyaṃguśca sarṣapo mudgamāṣakau
raktikā caṇako vātha vallamātro bhavedrasaḥ
eṣā mātrā rase proktā sarvakarmaviśāradaiḥ
anupānena bhuñjīta parṇakhaṇḍikayā saha
itthaṃ saṃsevite sūte sarvarogādvimucyate
sarvapāpādvinirmuktaḥ prāpnoti paramāṃ gatim
athedānīṃ pravakṣyāmi rasarājasya baṃdhanam
anubhūtaṃ mayā kiṃcit gurūṇāṃ hi prasādataḥ
baṃdhaścaturvidhaḥ prokto jalaukā khoṭapāṭakau
tathā bhasmābhidhaḥ sākṣātkathito'pi rasāgame
pakvabandho jalaukā syātpiṣṭīstambhastu khoṭakaḥ
pāṭaḥ parpaṭikābandho bhasma bhūtisamo bhavet
mūlikātra maṇiścaiva svarṇakaṃ nāgavaṅgake
catvāra ete sūtasya bandhanasyātha kāraṇam
uttamo mūlikābandho maṇibandhastu madhyamaḥ
adhamo dhātubandhastu pūtibandho 'dhamādhamaḥ
drutibandhaḥ pañcamo'sau dehalohakaraḥ sadā
abhradrutiviśeṣeṇa vijñeyo'sau bhiṣagvaraiḥ
kramaprāptamidaṃ vakṣye mūlikābandhanaṃ rase
śuddho rākṣasavaktraśca rasaścābhrakajāritaḥ
iṅgudīmūlaniryāse marditaḥ pāradastryaham
tata uddhṛtya vastreṇa baṃdhanaṃ kārayed bhiṣak
kāṃjike svedanaṃ kuryānniyataṃ saptavāsaram
pācitaṃ cānnamadhye tu kartavyaṃ vatsarāvadhi
tato dhūrtaphale nyastaṃ svedayecchatasaṃkhyayā
pācito'sau mahātaile dhūrtataile 'nnarāśike
baddhastu tena vidhinā kaṭhinatvaṃ prajāyate
vaṃgasya stambhanaṃ samyak karotyeva na saṃśayaḥ
dhārito'sau mukhe sākṣādvīryastambhakaraḥ sadā
mūlikābaṃdhanaṃ hyekaṃ kathitaṃ pāradasya vai
athāparaḥ prakāro hi bandhanasyāpi pārade
nāgārjunīmūlarasair mardayed dinasaptakam
mukhacarvaṇasambhūtair nimbakāṣṭhena peṣitaḥ
navanītasamas tena jāyate pāradastataḥ
vastreṇa baṃdhanaṃ kṛtvā phale dhaurte niveśayet
gomayairveṣṭitaṃ tacca karīṣāgnau vipācayet
lāvakākhye puṭe samyak kramavṛddhyā śataṃ puṭet
māsatrayapramāṇena pācayedannamadhyataḥ
paścātpuṭaśataṃ dadyācchagaṇenātha pūrvavat
anenaiva prakāreṇa badhyate sūtakaḥ sadā
dṛṣṭapratyayayogo'yaṃ kathitaḥ sādhakāya vai
dhārito'sau mukhe samyak vīryastaṃbhakaraḥ param
vaṃgastaṃbhakaro'pyevaṃ baddhaḥ sūtavaro'pyalam
śuddhaṃ sujāritābhraṃ vai sūtakaṃ ca vimardayet
arkamūlarasenaiva vāsaraikaṃ prayatnataḥ
vajramūṣā tataḥ kāryā sudṛḍhā masṛṇīkṛtā
arkamūlabhavenaiva kalkena parilepitā
mūṣāmadhye rasaṃ muktvā cāndhayed anyamūṣayā
yāmārdhaṃ dhmāpitaḥ samyak rasakhoṭaḥ prajāyate
svāṃgaśītaṃ parijñāya rasakhoṭaṃ samuddharet
varṣamātraṃ dhṛto vaktre valīpalitanāśanaḥ
sarvasiddhikaro'pyeṣa mūlikābaddhapāradaḥ
mūlikābaṃdhanaṃ satyaṃ kṛtaṃ nāgārjunādibhiḥ
sarvasiddhikaraṃ śreṣṭhaṃ sarvakāryakaraṃ sadā
śuddhaṃ rasavaraṃ samyak tathaivāmbarabhakṣitam
jalakūmbhīrasaiḥ paścānmardayeddinasaptakam
tasyāḥ prakalpayenmūṣāṃ sūtakaṃ tatra nikṣipet
anyasyāmandhamūṣāyāṃ sūtamūṣāṃ nirundhayet
puṭaṃ tatra pradātavyaṃ ekenāraṇyakena ca
puṭānyevaṃ pradeyāni ekaikotpalavṛddhitaḥ
anenaiva prakāreṇa puṭāni trīṇi dāpayet
bandhamāpnoti sūtendraḥ satyaṃ guruvaco yathā
cūrṇīkṛtāni satataṃ dhūrtabījāni yatnataḥ
sūtarājasamānyevam ūrdhvayantreṇa pātayet
ekaviṃśativārāṇi tataḥ khalve nidhāpayet
iṅgudīpatraniryāse mardayeddinasaptakam
bhṛṃgarājarasenaiva viṣakharparakena ca
pāṭhārasena saṃmardya lajjālusvarasena vai
tryahaṃ tryahaṃ ca saṃmardya bandhamāyāti niścitam
dolāyaṃtreṇa saṃsvedya saptāhaṃ dhūrtaje rase
viṣamūṣodare dhṛtvā māṃse sūkarasaṃbhave
bharjayeddhūrtatailena saptāhājjāyate mukham
kaṭhino vajrasadṛśo jāyate nātra saṃśayaḥ
kṣīraṃ śoṣayate nityaṃ kautukārthe na saṃśayaḥ
vīryaṃ vaṃgaṃ stambhayati satyaṃ satyaṃ na saṃśayaḥ
prakārāḥ kathitāḥ pañca sūtarājasya baṃdhane
vajrabaṃdhaṃ dvitīyaṃ tu krameṇaiva yathātatham
rasaśāstrāṇi bahudhā nirīkṣya pravadāmyaham
vajrasatvaṃ tathā sūtaṃ samāṃśaṃ kārayed budhaḥ
rasapādasamaṃ hema trayamekatra mardayet
vaṃdhyākarkoṭikāmūlarasenaivātha bhāvayet
tathā dhūrtarasenāpi citrakasya rasena vai
kāmbojīrasakenāpi tathā nāḍīrasena vai
āsāṃ niyāmikānāṃ ca rasaṃ vastreṇa gālayet
sūryātape dinaikaikaṃ krameṇānena mardayet
aṃdhamūṣāgataṃ golaṃ mudrayeddṛḍhamudrayā
lohasaṃpuṭake paścānnikṣiptaṃ mudritaṃ dṛḍham
ghaṭikādvayamānena dhmāpitaṃ bhastrayā khalu
svāṃgaśītalakaṃ jñātvā gṛhṇīyātāṃ ca mūṣikām
utkhanyotkhanya yatnena sūtabhasma samāharet
kācaṭaṃkaṇayogena dhmāpitaṃ taṃ ca golakam
vedhate śatavedhena sūtako nātra saṃśayaḥ
vaktrastho nidhanaṃ hanyāddehalohakaro bhavet
vajrabhasma tathā sūtaṃ samaṃ kṛtvā tu mardayet
trinemikāvajravallīsahadevīrasena
snuhikṣīreṇa saptāhaṃ sūryagharme sutīvrake
rasagolaṃ suvṛttaṃ tu śuṣkaṃ caivātha lepayet
kākamācīrasenaiva lāṃgalīsvarasena hi
gojihvikārasenaiva saptavāraṃ pralepayet
vajramūṣāgataṃ golaṃ mudrayeddṛḍhamudrayā
lohasaṃpuṭamūṣāyāmandhitaṃ madhyasaṃsthitam
saptamṛtkarpaṭaiḥ samyaglepitaṃ sudṛḍhaṃ kuru
dhmāpitaṃ dṛḍhamaṃgāraistatrasthaṃ śītalīkṛtam
bhittvā mūṣāgataṃ sūtaṃ khoṭaṃ nakṣatrasannibham
sarvakāryakaraṃ śubhraṃ rañjitaṃ vedhakṛdbhavet
abhrakadrutibhiḥ sārdhaṃ sūtakaṃ ca vimardayet
samāṃśena śilāpṛṣṭhe yāmatrayamanāratam
kastūrīdhanasārābhyāṃ kṛṣṇāgarusamanvitam
śarkarālaśunābhyāṃ ca rāmaṭhena ca saṃyutam
palāśabījasya tathā tatprasūnarasena hi
tīkṣṇāṃśunātha mṛditaṃ drutibhiḥ saha sūtakam
milatyeva na saṃdehaḥ kimanyair bahubhāṣitaiḥ
tato guñjārasenaiva śvetavṛścīvakasya ca
lāṃgalyāśca rasaistāvadyāvadbhavati bandhanam
tataḥ prakāśamūṣāyāṃ pañcāṃgārairdhametkṣaṇam
bandhamāyāti vegena yathā sūryodaye 'mbujam
abhradrutisamāyoge rasendro vadhyate khalu
śivabhakto bhavetsākṣātsatyavāk saṃyatendriyaḥ
śivayormelanaṃ samyak tasya haste bhaviṣyati
rasāgameṣu yatproktaṃ baṃdhanaṃ pāradasya ca
kathitaṃ tanmayā spaṣṭaṃ nānubhūtaṃ na ceṣṭitam
vajrāṇāṃ brahmajātīnāṃ drutirvallapramāṇikā
tolakaṃ śuddhasūtaṃ ca mardayetkanyakārase
tāvattaṃ mardayetsamyagyāvat piṣṭī prajāyate
kṛtvā mūṣāṃ samāṃ śuddhāṃ dahanopalanirmitām
tanmadhye piṣṭikāṃ muktvā piṣṭīmānaṃ viṣaṃ tvaheḥ
pidhānaṃ tādṛśaṃ kuryānmukhaṃ tenātha rundhayet
kāṃsyabhājanamadhye tu sthāpayenmūṣikāṃ śubhām
bhājanāni ca catvāri caturdikṣu gatāni ca
citraṃ gharmaprasaṃgena bandhamāyāti pāradaḥ
yāmātkharātape nityaṃ śivenoktam atisphuṭam
vajradrutisamāyogātsūto bandhanakaṃ vrajet
sarveṣāṃ sūtabandhānāṃ śreṣṭhaṃ satyamudīritam
athedānīṃ pravakṣyāmi sūtarājasya bandhanam
hemadrutiṃ rasendreṇa mardayetsaptavāsarān
jvālāmukhīrasenaiva dhautaḥ paścācca kāṃjikaiḥ
pratyahaṃ kṣālayedrātrau rasenoktena vai divā
aṃdhamūṣāgataṃ paścānmṛdā karpaṭayogataḥ
lepayetsaptavārāṇi bhūgarte golakaṃ nyaset
dvādaśāṃgulavistīrṇaṃ dvādaśāṃgulanimnakam
khātapramāṇaṃ kathitaṃ gurumārgeṇa ca sphuṭam
tatropari puṭaṃ deyaṃ gajāhvaṃ chagaṇena ca
yāmadvādaśakenaiva badhyate pāradaḥ svayam
hemadrutau baddharaso dehalohaprasādhakaḥ
sarvasiddhikaraḥ śrīmān jarādāridryanāśanaḥ
dhātubandhastṛtīyo'sau svahastena kṛto mayā
tadahaṃ kathayiṣyāmi sādhakārthe yathātatham
bhūrjavatsūkṣmapatrāṇi kārayetkanakasya ca
tānyeva kolamātrāṇi palamātraṃ tu sūtakam
mardayennimbukadrāvairdinamekamanāratam
tatastadgolakaṃ kṛtvā kharparopari vinyaset
culyāmāropaṇaṃ kāryaṃ dhānyāmlena niṣiñcayet
piṣṭistaṃbhastu kartavyo niyataṃ tridināvadhi
tato dhūrtarasenaiva svedayetsaptavāsarān
śvetā punarnavā ciṃcā sahadevī ca nīlikā
tathā dhūrtavadhūś caiva lāṃgalī suradālikā
sūtabandhakarā śreṣṭhā proktā nāgārjunādibhiḥ
etāsāṃ svarasaiḥ paṅkair lepayetsūtagolakam
triguṇair bhūrjapatraistu veṣṭayettadanaṃtaram
vastreṇa poṭalīṃ baddhvā svedayenniṃbukadravaiḥ
yāmatrayaṃ prayatnena dhautaḥ paścād gavāṃ jalaiḥ
tato dhūrtaphalāntasthaṃ pācayedbahubhiḥ puṭaiḥ
lāvakākhyaiḥ sumatimān śobhanaḥ sūryakāntivat
jāyate nātra saṃdeho baddhaḥ śivasamo bhavet
aṣṭamāṃśena rūpyena sūtakaṃ hi pramardayet
cāṃgerīsvarasenaiva piṣṭikāṃ kārayed budhaḥ
khoṭaṃ baddhvā tu vipacet dhūrtataile trivāsarān
tathā ca kaṃguṇītaile karavīrajaṭodbhave
jātīphalodbhavenāpi vatsanāgodbhavena ca
bhṛṃgyudbhavena ca tathā samudraśoṣakasya vai
devadārubhavenāpi pācayenmatimān bhiṣak
paścātsutīkṣṇamadirā dātavyā tu tuṣāgninā
dināni saptasaṃkhyāni mukham utpadyate dhruvam
śukrastambhakaraḥ samyak kṣīraṃ pibati nānyathā
lohapātre suvistīrṇe tutthakasyālavālakam
aṣṭasaṃskāritaṃ sūtaṃ tasminnikṣipya mātrayā
tutthacūrṇena saṃchādya pūrayennimbukadravaiḥ
pidhānena mukhaṃ ruddhvā lohapātrasya yatnataḥ
nirvāte nirjane deśe tridinaṃ sthāpayettataḥ
uṣṇakāṃjikayogena kṣālayed bahuśo bhiṣak
navanītasamo varṇaḥ sūtakasyāpi dṛśyate
rasakhoṭaṃ tato baddhvā svedayetkāṃjikaistryaham
aśmacūrṇasya kaṇikāmadhye khoṭaṃ nidhāya ca
jalasekaḥ prakartavyaḥ śītībhūtaṃ samuddharet
anenaiva prakāreṇa trivāraṃ pācayed dhruvam
kaṭhinatvaṃ prayātyeva satyaṃ guruvaco yathā
tato dhūrtaphalānāṃ hi sahasreṇāpi pācayet
mukham utpadyate samyak vīryastaṃbhakaro 'pyayam
vaṃgatīkṣṇe same kṛtvā dhmāpayedvajramūṣayā
vaṅgam uttārayetsamyak tīvrāṅgāraiḥ prayatnataḥ
anenaiva prakāreṇa triguṇaṃ vāhayettrapu
bījaṃ śāṇapramāṇaṃ hi sūtaṃ palamitaṃ bhavet
mardayetkanyakādrāvair dinamekaṃ viśoṣayet
golasya svedanaṃ kāryamahobhiḥ saptabhistathā
triphalākvāthamadhye tu triyāmaṃ svedayetsudhīḥ
kumāryāḥ svarasenaiva bhṛṃgarājarasena hi
bhṛṃgīrasena ca tathā tridinaṃ svedyameva hi
ekaikenauṣadhenaivaṃ kācakūpyāṃ niveśayet
khaṭīpaṭuśivābhaktaṃ piṣṭvā vaktraṃ nirundhayet
khātaṃ trihastamātraṃ syālladdīpūrṇaṃ tu kārayet
madhye tu kācaghaṭikāṃ surāpūrṇāṃ niveśayet
bhūmisthāṃ māsayugmena paścādenāṃ samuddharet
baddhaṃ sūtavaraṃ grāhyaṃ śubhraṃ caṃdraprabhānibham
mukhasthaṃ kurute samyak dṛḍhavajrasamaṃ vapuḥ
kāminīnāṃ śataṃ gacchedvalīpalitavarjitaḥ
devīśāstrānusāreṇa dhātubaddharaso'pyayam
prakāśito mayā samyak nātra kāryā vicāraṇā
raseṃdraḥ kāntalohaṃ ca tīkṣṇalohaṃ tathaiva ca
abhrasatvaṃ tathā tāpyasatvaṃ hemasamanvitam
samāṃśāni ca sarvāṇi mardayennimbukadravaiḥ
niṣecayedekadinaṃ paścād golaṃ tu kārayet
pakvamūṣā prakartavyā golaṃ garbhe niveśayet
gojihvā kākamācī ca nirguṃḍī dugdhikā tathā
kumārī meghanādā ca madhusaiṃdhavasaṃyutā
etāsāṃ svarasenaiva svedayedbahuśo bhiṣak
yāvaddṛḍhatvamāyāti tāvatsvedyaṃ tu golakam
vaktre dhṛtaṃ jarāmṛtyuṃ nihanti ca na saṃśayaḥ
sarvarogānnihatyāśu vayaḥ stambhayate dhruvam
karṇe kaṇṭhe tathā haste dhāritā mastake'pi vā
abhicārādidoṣāśca na bhavanti kadācana
caturvidhānyeva tu bandhanāni śrīsūtarājasya mayoditāni
kurvanti ye tattvavido bhiṣagvarā rājñāṃ gṛhe te'pi bhavanti pūjyāḥ
iti paramarahasyaṃ sūtarājasya coktaṃ rasanigamamahābdher labdham etat suratnam
sakalaguṇavariṣṭhā vādinaḥ kautukajñā nijahṛdi ca sukaṇṭhe dhārayiṣyanti tajjñāḥ
atha mayā rasabhasma nigadyate sakalapāradaśāstraniyogataḥ
sasitakṛṣṇasupītakalohitaṃ bhavati varṇacatuṣṭayabhūṣitam
haṃsapākadaradaḥ suśobhito nikhilanimbarasena vimarditaḥ
niyatayāmacatuṣṭayamamlake ghanarase samabhāgaviloḍitaḥ
ḍamarukābhidhayaṃtraniveśitastadanu loharajaḥ khaṭikāsamam
supayasā lavaṇena vimarditaṃ kuru bhiṣagvara yantrasurodhanam
niyatayāmacatuṣṭayavahninā mṛdu samaṃ rasamatra vipācayet
upari tatra jalena niṣiñcayediti bhaveddaradād varasūtakaḥ
akhilaśodhavareṇa ca vai yathā sakalakañcukadoṣavivarjitaḥ
bahuladoṣaharo'pi bhavettathā bhavati śuddhatamo daradodbhavaḥ
vimalasūtavaro hi palāṣṭakaṃ tadanu dhātukhaṭīpaṭukāṃkṣikāḥ
pṛthagimāśca catuṣpalabhāgikāḥ sphaṭikaśuddhapalāṣṭakasaṃmitāḥ
saha jalena vimṛdya ca yāmakaṃ lavaṇakāmlajalena vimiśritāḥ
uditadhātugaṇasya ca mūṣikāṃ kuru viṣaṃ viniveśaya tatra vai
ḍamarūkābhidhayaṃtravareṇa taṃ dvidaśayāmamamuṃ paca vahninā
pavanapittakaphakṣayahārakaḥ sakalarogaharaḥ paramaḥ sadā
gajapater balavad balado nṛṇāṃ dvijapatīkṣaṇavannayanapradaḥ
yuvatikāmavilāsavidhāyako bhavati sūtavaraḥ sukhadaḥ sadā
saghanasārarasaḥ kila kāntidastvakhilakuṣṭhaharaḥ kathito mayā
vigatadoṣakṛtau rasagaṃdhakau tadanu luṅgarasena pariplutau
praharayugmamitaṃ ca śilātale ravikareṇa vimardya vicūrṇitau
rucirakācaghaṭīviniveśitau sikatayaṃtravareṇa dinatrayam
kuru bhiṣagvara vahnim adhastataḥ sa ca bhavedaruṇaḥ kamalacchaviḥ
udayabhāskaranāmaraso hyayaṃ bhavati rogavighātakaraḥ svayam
magadhajāmadhunā saha guñjikātrayamitaśca sadā parisevitaḥ
lalitakāmavidhāvabhilāṣukaḥ sthavirako'pi ratau taruṇāyate
gadaharo balado'pi hi varṇado bhavati karmavipākajarogahā
sakalasūtakaśāstravimarśanāddvijavareṇa mayā prakaṭīkṛtaḥ
rasavidāpi rasaḥ pariśodhito vigatadoṣakṛto'pi hi gaṃdhakaḥ
vimalalohamaye kṛtakharpare hyamalasārarajaḥ parimucyatām
atikuśāgniyute dravati svayaṃ tadanu tatra rasaḥ parimucyatām
viśadalohamayena ca darviṇā vighaṭayetpraharatrayasaṃmitam
tadanu kācaghaṭīṃ viniveśya vai sikatayantravareṇa hi pācitaḥ
dvidaśayāmamadhaḥkṛtavahninā bhavati raktarasastalabhasmasāt
gatabalena nareṇa susevito bhavati vājikaraḥ sukhadaḥ sadā
sa ca valīpalitāni vināśayecchataśaratsu nirāmayakṛtparam
vimalanāgavaraikavibhāgikaṃ harajabhāgacatuṣṭayamiśritam
satatameva vimardya śilātale balivasāṃ ca samāṃ kuru tadbhiṣak
dinamitaṃ suvimardya ca kanyakāsvarasa ainakareṇa viśoṣayet
tadanu sūtavarasya tu kajjalīṃ rucirakācaghaṭe viniveśaya
divasayugmamadhaḥ kṛtavahninā sa ca bhavedaruṇaḥ kamalacchaviḥ
sakalarogavināśanavahnikṛt balakaraḥ paramo'pi hi kāntikṛt
nayanarogavināśakaro bhavetsakalakāmukavibhramakārakaḥ
sa khalu karmavipākajarogahā viśadanāgayutaḥ khalu pāradaḥ
mṛdumṛdā racitā masṛṇeṣṭikā upari gartavareṇa ca saṃyutā
rasavaraṃ daśaśāṇamitaṃ hi tatsaśukapicchavareṇa nidhāpayet
sakalapūrṇakṛtaṃ ca sugartakaṃ galitanimbuphalodbhavakena vai
sthagaya taṃ ca pidhānavareṇa vai mṛditayā sumṛdā parimudritam
tadanu kukkuṭānāṃ puṭe śṛto hupalakena vanodbhavakena vai
vidhividā bhiṣajā hyamunā kṛto vimalaṣaḍguṇagandhakam aśnute
sa ca śarīrakaro'pyatha lohakṛt sakalasiddhikaraḥ paramo bhavet
śataguṇaṃ hi yadā parijīryate rasavaraḥ khalu hemakaro bhavet
saśukapicchasamo'pi hi pārado bhavati khalvatalena ca kuṭṭitaḥ
dṛḍhatarāmupakalpaya parpaṭīṃ vasanabaddhakṛtāmapi poṭalīm
upari nāgarasena vilepitā ravikareṇa sadā pariśoṣitām
kanakapatrarasena ca saptadhāpyavanigartatale viniveśaya
avanigartam aratnikam āyataṃ dvidaśamaṅgulameva sunimnakam
sikatayā paripūrya tadardhakaṃ tadanu tatra niveśaya poṭṭalīm
upari vālukayā paripūrya tacchagaṇakaiśca puṭaṃ paridīyatām
dvidaśayāmam athāgnimaho kuru bhavati tena mahārasapoṭalī
iti mayā kathitā rasapoṭalī balakarā sukarā sukhasiddhidā
viśadasūtasamo'pi hi gaṃdhakastadanu khalvatale suvimarditaḥ
tridinameva hi haṃsapadīrase dinakarasya kareṇa suśoṣitaḥ
vimalalohamaye dṛḍhakharpare tadanu kajjalikāṃ pratimucya vai
karamitā sukṛtāpi hi cuhlikā hyupari tatra niveśaya ca bhājanaṃ
amalalohamayena ca darviṇā rasavaraṃ niyataṃ parimardayet
tadanu vahnimadhaḥ kuru vai dṛḍhaṃ satatameva hi yāmacatuṣṭayam
supaca eṣa raso jaladopamo bhavati vallamito madhunā yutaḥ
kavalitaḥ kṣayarogagaṇāpaho madanavṛddhikaraḥ paramo nṛṇām
sa ca valīpalitāni vināśayet sakalakuṣṭhavināśakaraḥ paraḥ
mṛdumṛdā parikalpitamūṣikāṃ rasamitāṅgulikāṃ bhuvi saṃnyaset
rasavaraṃ vimalaṃ ca suśobhitaṃ saśukapicchasamaṃ parimarditam
rasasamānamitaṃ dhṛtamūṣayā dvitayayugmakṛtaṃ parimudritam
kanakamūlarasena ca pācitaṃ tadanu saptadinaṃ kṛśavahninā
rasavarasya śubhaṃ hi vipācanaṃ yavamito rasarājavaras tadā
dinamukhe pratihanti subhakṣitaḥ sakaladoṣakṛtāṃ vikṛtiṃ jayet
rasavaraṃ palayugmamitaṃ śubhaṃ ruciratāmramayaḥ samabhāgikam
balivasāṃ ca ghṛtena vimardayed atikṛśāgnikṛte dravati svayam
tadanu tāmrarasau viniveśyatāṃ trayamidaṃ sarasaṃ ca vimarditam
drutamayaṃ ca sadāyasabhājane tadanu sūtakṛtāṃ varakajjalīm
vighaṭayedatha lohasudarviṇā tadanu mocadalopari ḍhālyate
bhavati sāratamā rasaparpaṭī sakalarogavighātakarī hi sā
kuru samānakaṭutrayasaṃyutāṃ maricayugmamitāṃ sukhadāṃ sadā
anupāne prayoktavyā triphalākṣaudrasaṃyutā
parpaṭīṃ bhakṣayetprātastathā tryūṣaṇasaṃyutām
sannipātaharā sā tu pañcakolena saṃyutā
bhakṣitā madhunā sārdhaṃ sarvajvaravināśinī
kaṇākṣaudreṇa sahitā sarvaśophānnikṛntati
śyāmātrikaṭukenāpi vātajāṃ grahaṇīṃ jayet
guggulutriphalāsārdhaṃ vātaraktaṃ vināśayet
vātaśūlaharā samyak hiṃgupuṣkarasaṃyutā
vyoṣaiḥ kanyārasairvāpi kaphāmayavināśinī
daśamūlaśṛtenāpi vātajvaranibarhaṇī
vākucībījakalkena kaṇḍūpāme vināśayet
āruṣkareṇa sahitā sā tu sidhmavināśinī
gomūtreṇānupānena cārśorogavināśinī
navamālyarjunaścaiva citrako bhṛṅgarājakaḥ
śālmalī nimbapaṃcāṃgaṃ kalhāraśca guḍūcikā
nirguṃḍī ca samāṃśāni kārayedbhiṣaguttamaḥ
cūrṇīkṛtya ca tatsarvaṃ parpaṭyāścānupānakam
aṣṭādaśa ca kuṣṭhāni nihantyeva na saṃśayaḥ
parpaṭī rasarājaśca rogānhantyanupānataḥ
apathyaṃ naiva bhuñjīyād doṣadūṣyādyapekṣayā
śuddhaṃ rasaṃ gaṃdhakameva śuddhaṃ pṛthak samāṃśaṃ kuru yatnatastataḥ
eraṃḍamūlasya rasena sūtaṃ tathādrikarṇyā svarasena mardayet
taṃ kākamācyāḥ svarasena piṣṭvā tathā ca taṃ dāḍimabījatoyaiḥ
krameṇa sūtaṃ hi dinaiścaturbhiḥ śuddhatvamāyāti hi niścayena
tatastu gaṃdhaṃ khalu mārkavadravair vibhāvyamānaṃ kuru lohapātre
pradrāvayettaṃ badarasya cāgninā praḍhālayed bhṛṃgarase trivāram
kāryā tataḥ kajjalikā vimardya tāṃ drāvayellohamaye supātre
praḍhālayettāṃ kadalīdale hi saṃchādya cānyena dalena paścāt
tasyās tv adhordhvaṃ pradadīta gomayaṃ śītīkṛtā gavyaghṛtena bharjitā
rogānaśeṣānmaladoṣajātān hinasti caiṣā rasaparpaṭī hi
sā jīrakeṇaiva tu rāmaṭhena vātāmaśūlaṃ gṛhaṇīṃ sakāmalām
gulmāni cāṣṭāvudarāṇi hanyāt saṃsevitā śuddharasasya parpaṭī
mayāpi sadvaidyahitāya nūnaṃ pradarśiteyaṃ khalu roganāśinī
sūtaṃ suśuddhaṃ lavaṇaiścaturbhiḥ kṣāraistribhiścāpi vimardayecca
saṃśoṣya paścādapi hiṃgurājikāśuṃṭhībhirebhiśca samaṃ vimardya
rasena sārdhaṃ hi kumārikāyā mūṣāṃ vidadhyādravigharmaśoṣitām
tasyāṃ nidhāyātha rasasya golakaṃ taṃ sveditaṃ cāmlarasena samyak
yāmāṣṭakenāgnikṛtena dolayā paścād rasenābhivimardito'sau
bhekaparṇyuruvubhṛṃgarājakaiḥ śṛṅgaveragirikarṇikārasaiḥ
kākamācijavibhaktikājalair dhūrtajairapi jayantikādravaiḥ
siṃdhuvārakarasena marditaṃ masṛṇakhalvatale trivāsaram
pratirasaṃ ca viśoṣya hi bhakṣayedraktikādvayamitaṃ rujāpaham
kekimāhiṣavarāhapittakaiḥ kacchapasya ca rasena marditam
jāyate'dhikataraṃ guṇena vai sannipātabhavamūrcchanaṃ jayet
yaḥ śrīsūtavarasya sevanamidaṃ nityaṃ karotīha vai dīrghāyurdhanadhānyadharmasahitaḥ prāpnoti saukhyaṃ param
loke kīrtiparaṃparāṃ vitanute dharme matirjāyate prānte tasya parā gatirhi niyataṃ satyaṃ śivenoditam
athedānīṃ pravakṣyāmi dhātuśodhanamāraṇam
anubhūtaṃ mayā kiṃcitkiṃcit śāstrānusārataḥ
suvarṇaṃ rajataṃ ceti śuddhalohamudīritam
tāmraṃ caivāśmasāraṃ ca nāgavaṃgau tathaiva
pūtilohaṃ nigaditaṃ dvitīyaṃ rasavedinā
saṃmiśralohaṃ tritayaṃ saurāṣṭrarītivartakam
ete'ṣṭau dhātavo jñeyā lohānyevaṃ bhavanti hi
suvarṇaṃ dvividhaṃ jñeyaṃ rasajaṃ khanisaṃbhavam
anye trayaḥ suvarṇasya prakārāḥ santi noditāḥ
rasajaṃ rasavedhena jāyate hema sundaraṃ
taccaturdaśavarṇāḍhyaṃ sarvakāryakaraṃ param
parvate bhūmideśeṣu khanyamāneṣu kutracit
dṛśyate khanijaṃ prājñaistaccaturdaśavarṇakam
rūpyādiyogena yadā miśraṃ svarṇaṃ hi jāyate
hemakāryaṃ na cettena tadā śodhyaṃ bhiṣagvaraiḥ
hīnavarṇasya hemnaśca patrāṇyeva tu kārayet
khaṭikāpaṭucūrṇaṃ ca kāṃjikena pramardayet
patrāṇi lepayettena kalkenātha prayatnataḥ
āraṇyotpalakaiḥ kāryā koṣṭhikā nātivistṛtā
madhye tatsaṃpuṭaṃ muktvā vahniṃ prajvālayettataḥ
evaṃ puṭatrayaṃ dattvā śuddhaṃ hema samuddharet
na tu śuddhasya hemnaśca śodhanaṃ kārayedbhiṣak
anyeṣāmeva lohānāṃ śodhanaṃ kārayed bhiṣak
tataḥ svarṇabhavaṃ patraṃ tāpitaṃ hi vinikṣipet
jvālāmukhīrase ṣaṣṭhīpuṭairbhasmībhavatyalam
guruṇā kathitaṃ samyak nirutthaṃ jāyate dhruvam
rogānhinasti sakalān nātra kāryā vicāraṇā
hemnaḥ patrāṇi sūkṣmāṇi sūcivedhyāni kārayet
purāmbubhasmasūtena lepayitvātha śoṣayet
saṃpuṭe ca tato rundhyāt puṭayeddaśabhiḥ puṭaiḥ
mriyate nātra saṃdeho nirutthaṃ bhasma jāyate
hemnaḥ sūkṣmadalāni bhūrjasadṛśānyādāya saṃlepya vai
vajrīdugdhakahiṅguhiṅgulasamair ekatra piṣṭīkṛtaiḥ
satyaṃ saṃpuṭake nidhāya daśabhiścaivaṃ puṭaiḥ kukkuṭaiḥ
pācyaṃ hema ca raktagairikasamaṃ saṃjāyate niścitam
lohaparpaṭīkābaddhaṃ mṛtaṃ sūtaṃ samāṃśakam
vidrute hemni nikṣiptaṃ svarṇabhūtiprabhaṃ bhavet
tadbhasma puratoyena daradena samanvitam
mardayed dinam ekaṃ tu saṃpuṭe dhārayettataḥ
puṭitaṃ daśavāreṇa svarṇaṃ siṃdūrasannibham
jāyate nātra saṃdeho raṃjanaṃ kurute dhruvam
dehaṃ lohaṃ ca matimān sudhanī sādhayedidam
etatsvarṇabhavaṃ karoti ca rajaḥ saundaryatāṃ vai sadā
rogāndaivakṛtān nihanti sakalānyevaṃ tridoṣodbhavān
yaḥ seveta naraḥ samān dvidaśakān vṛddhaśca no jāyate
doṣāścaiva garodbhavā viṣakṛtā āgantujā naiva hi
rūpyaṃ ca trividhaṃ proktaṃ khanijaṃ sahajaṃ tathā
kṛtrimaṃ ca trayo bhedāḥ kathitāḥ pūrvasūribhiḥ
bhūdhare kutra cetprāptaṃ khanyamāne ca khanijam
kailāsaśikharājjātaṃ sahajaṃ tadudīritam
rasavedhena yajjātaṃ vaṅgāttatkṛtrimaṃ matam
yadrūpyaṃ vahninā taptam ujjvalaṃ hi viniḥsaret
tacchuddhaṃ kaladhūtaṃ hi sarvakāryakaraṃ param
tāmrādisaṃsargabhavaṃ tvaśuddhaṃ rūpyaṃ hi miśraṃ khalu doṣalaṃ ca
tacchodhayedvai bhasitasya mūṣyāṃ sīsena sārdhaṃ rajataṃ tu dhmāpayet
tārācca ṣaḍguṇaṃ nāgaṃ dhmāpayedyatnataḥ sudhīḥ
śanair vidhamyamānaṃ hi doṣaśūnyaṃ prajāyate
anenaiva prakāreṇa śodhayedrajataṃ sadā
sarvakārye prayoktavyaṃ sarvasiddhividhāyakam
bhāgamekaṃ tu rajataṃ sūtabhāgacatuṣṭayam
mardayed dinamekaṃ tu satataṃ nimbuvāriṇā
peṣaṇājjāyate piṣṭīr dinaikena tu niścitam
mūṣāmadhye tu tāṃ muktvā adhordhvaṃ gaṃdhakaṃ nyaset
vālukāyaṃtramadhyasthāṃ dinaikaṃ tu dṛḍhāgninā
pācitāṃ tu prayatnena svāṃgaśītalatāṃ gatām
tālenāmlena sahitāṃ marditāṃ hi śilātale
tato dvādaśavārāṇi puṭānyatra pradāpayet
anena vidhinā samyak rajataṃ mriyate dhruvam
tāramākṣikayoścūrṇamamlena saha mardayet
viṃśatpuṭena tattāraṃ bhūtībhavati niścitam
puṭādhikyaṃ hi lohānāṃ samyak syād guṇakāri ca
raṃjanaṃ kurute'tyarthaṃ raktaṃ śvetatvamādiśet
śuddhaṃ bhasmīkṛtaṃ rūpyaṃ sāraghājyasamanvitam
netrarogānapi sadā kṣavajāngudajānapi
pittajān kāsasambhūtān pāṇḍujānudarāṇi ca
doṣajānapi sarvāṃśca nāśayedaruciṃ sadā
tāmraṃ cāpi dvidhā proktaṃ nepālaṃ mlecchadeśajam
nepāladeśajād anyanmlecchaṃ tatkathitaṃ budhaiḥ
sīsakena samaṃ tāmraṃ rajatenaiva śodhayet
paścānmāraṇakaṃ samyak kartavyaṃ rasavādinā
kṛtvā tāmrasya patrāṇi kanyāpatre niveśayet
kukkuṭākhye puṭe samyak puṭayettadanaṃtaram
sūtagaṃdhakayoḥ piṣṭiḥ kāryā cātimanoramā
vimardya nimbutoyena tāni patrāṇi lepayet
sthālīmadhye nirundhyātha pacedyāmacatuṣṭayam
pañcadoṣavinirmuktaṃ śulbaṃ tenaiva jāyate
ravitulyena balinā sūtakena samena ca
tālakena tadardhena śilayā ca tadardhayā
cūrṇaṃ kajjalasaṃkāśaṃ kārayenmatimān bhiṣak
śarāvasaṃpuṭasyāntaḥ patrāṇyādhāya yatnataḥ
uparyupari patrāṇi kajjalīṃ ca nidhāpayet
yāmaikaṃ pācayedagnau garbhayantrodarāntare
svāṃgaśītaṃ samuttārya khalve sūkṣmaṃ pracūrṇayet
lehayenmadhusaṃyuktam anupānair yathocitaiḥ
śuddhatāmrasya patrāṇi kartavyāni prayatnataḥ
tatsamāṃśasya gaṃdhasya pāradasya samasya ca
tālakasya tadardhasya śilāyāśca tadardhataḥ
lāṃgalīcitrakavyoṣatālamūlīkarañjakaiḥ
viṣaśamyākātiviṣāsaiṃdhavaiśca samāṃśakaiḥ
jaṃbīrasya draveṇātha cūrṇaṃ cātidravīkṛtam
tatsarvaṃ hi śilābhāṇḍe vinidhāya prayatnataḥ
sūcīvedhyāni patrāṇi rasenālepitāni ca
kalkamadhye viniḥkṣipya dinasaptakameva hi
cūrṇīkṛtaṃ tu madhvājyaiḥ kaṇādvayasamanvitam
lehitaṃ vallamātraṃ hi jarāmṛtyuvināśanam
kathitaṃ somadevena somanāthābhidhaṃ śubham
śuddhaṃ śulvaṃ gaṃdhakaṃ vai samāṃśaṃ pūrvaṃ sthālyāṃ sthāpayedgaṃdhakārdham
madhye śulbaṃ sthāpanīyaṃ prayatnāttasyordhvaṃ vai gaṃdhacūrṇasya cārdham
sthālīmukhe cūrṇaghaṭīṃ niveśya lepaṃ tathā saindhavamṛtsnayāpi
cullyāṃ ca kuryādatha vahnimeva yāmatrayeṇaiva supācitaṃ bhavet
śītībhūtaṃ doṣahīnaṃ tadeva kṛtvā cūrṇaṃ gālitaṃ vastrakhaṇḍe
sevyaṃ samyak caikavallapramāṇaṃ kāsaṃ śvāsaṃ hanti gulmapramehān
vallam ekaṃ tāmrabhasma pūrvāhṇe bhiṣajājñayā
pariṇāmabhavaṃ śūlaṃ tathā cāṣṭavidhaṃ ca ruk
udaraṃ pāṇḍuśophaṃ ca gulmaplīhayakṛtkṣayān
agnisādakṣayakṛtān mehādīn grahaṇīgadān
jayedbahuvidhān rogān anupānaprabhedataḥ
pippalīmadhunā sārdhaṃ sarvadoṣaharaṃ param
arśo'jīrṇajvarādīṃśca nihanti ca rasāyanam
vṛddhiśvasanakāsaghnaṃ jarāmṛtyuvināśanam
yathottaraṃ syād guṇavarṇahīnaṃ prakāśitaṃ vaidyavareṇa samyak
kāṃtaṃ tathā tīkṣṇavaraṃ hi muṇḍaṃ lohaṃ bhavedvai trividhaṃ krameṇa
kāṃtaṃ caturdhā kila kathyate'tra tadromakaṃ bhrāmakacumbake ca
saṃdrāvakaṃ śreṣṭhatamaṃ tathā hi saṃkathyate śāstravidai rasajñaiḥ
khanyāṃ saṃkhanyamānāyāṃ pāṣāṇā niḥsaranti ye
tebhyo yaddrāvitaṃ lohaṃ romakaṃ tatpracakṣate
yatra kvāpi girau śreṣṭhe labhyate bhrāmakopalaḥ
tasmājjātaṃ tu yallauhaṃ bhrāmakaṃ tadihocyate
viṃdhyācale bhavedaśmā lohaṃ cumbati cādbhutam
na muñcatyeva satataṃ śivabhaktiṃ yathānugaḥ
himādrau labhyate duḥkhād yaḥ spṛṣṭo drāvayedayaḥ
suvarṇādīṃśca tadvaddhi tatkāṃtaṃ drāvakaṃ bhavet
śuddhe kāṃtabhave pātre śṛtaṃ dugdhaṃ hi nodgiret
pānīyaṃ kvathitaṃ cāsmin hiṃgugaṃdhasamaṃ bhavet
tailabiṃdurjale kṣipto na cātiprasṛto bhavet
lepo'pi naiva jāyeta śuddhakāṃtasya lakṣaṇam
muṃḍācchataguṇaṃ tīkṣṇaṃ tīkṣṇātkāṃtaṃ mahāguṇam
koṭisaṃkhyāguṇaṃ proktaṃ cuṃbakaṃ drāvakaṃ tathā
śaśaraktena liptaṃ hi saptavāreṇa tāpitam
kāṃtādisarvalohaṃ hi śudhyatyeva na saṃśayaḥ
sāmudralavaṇaistadvallepitaṃ triphalājale
nirvāpitaṃ bhavecchuddhaṃ satyaṃ guruvaco yathā
lohacūrṇaṃ ghṛtāktaṃ hi kṣiptvā lohasya kharpare
agnivarṇaprabhaṃ yāvattāvaddarvyā pracālayet
khalve ca vipacettadvat pañcavāram ataḥ param
varodakaiḥ puṭellohaṃ caturvāram idaṃ khalu
supeṣitaṃ vāritaraṃ jāyate nātra saṃśayaḥ
anena vidhinā kāryaṃ sarvalohasya sādhanam
jāyate sarvarogānāṃ sevitaṃ palitāpaham
lohacūrṇaṃ paladvaṃdvaṃ guḍagaṃdhau samāṃśakau
khalve vimardya nitarāṃ puṭedviṃśativārakam
peṣaṇaṃ tu prakartavyaṃ puṭaḥ paścātpradīyate
anena vidhinā samyag bhasmībhavati niścitam
sarvarogānnihantyeva nātra kāryā vicāraṇā
śvetā punarnavāpatratoyena daśasaṃkhyakāḥ
puṭāstatra pradeyāśca sindūrābhaṃ prajāyate
athāparaḥ prakāro'tra kathyate lohamāraṇe
lohacūrṇasamaṃ gaṃdhaṃ mardayetkanyakādravaiḥ
piṇḍīkṛtaṃ lohapātre chāyāyāṃ sthāpayecciram
mriyate nātra saṃdeho hyanubhūtaṃ mayaiva hi
nirutthaṃ lohajaṃ bhasma sevetātra pumānsudhīḥ
vyoṣavellājyamadhunā ṭaṃkamānena miśritam
jarāṃ ca maraṇaṃ vyādhiṃ hanyātputrapradāyakam
jarādoṣakṛtān rogānvinihanti śarīriṇām
baṃgaṃ tu dvividhaṃ proktaṃ khuraṃ miśraṃ tathaiva ca
yacchuddhaṃ saralaṃ śubhraṃ khuraṃ tadabhidhīyate
bhallātakabhave taile khuraṃ śudhyati ḍhālitam
punarnavāsindhucūrṇaviṣayuktaṃ praḍhālitam
takramadhye trivāraṃ hi miśraṃ baṃgaṃ viśudhyati
chāṇopari kṛte garte ciṃcātvakcūrṇakaṃ kṣipet
karṣamānāṃ baṃgacakrīṃ tatropari nidhāpayet
cakrīṃ caturguṇenaiva veṣṭitāṃ dhārayettataḥ
chagaṇena viśuṣkeṇa puṭāgniṃ dāpayettataḥ
svāṃgaśītaṃ samuddhṛtya sarvakāryeṣu yojayet
anena vidhinā śeṣamapakvaṃ mārayed dhruvam
athāparaḥ prakāro hi vakṣyate cādhunā mayā
śuddhabaṃgasya patrāṇi samānyeva tu kārayet
ajāśakṛt varā tulyā cūrṇitā ca niśā tathā
caturasram atho nimnaṃ gartaṃ hastapramāṇakam
kṛtvā chagaṇakaiścārdhaṃ pūrayetsatataṃ bhiṣak
tataḥ śaṇabhavenāpi vastreṇācchādya gartakam
pūrvaṃ prakalpitaṃ cūrṇaṃ tatropari ca vinyaset
tasyopari ca patrāṇi samāni parito nyaset
cūrṇenācchādya yatnena chagaṇenātha pūrayet
puṭayedagninā samyak svāṃgaśītaṃ samuddharet
mṛtaṃ baṃgaṃ tataḥ paścānmardayetpūravāriṇā
samāṃśaṃ rasasindūram anena saha melayet
khalve dṛḍhataraṃ piṣṭvā kācakūpyāṃ niveśayet
vipacedagniyogena yāmaṣoḍaśamātrayā
hemaprabhaṃ mṛtaṃ baṃgaṃ jāyate rasavaṅgakam
baṃgaṃ vātakaraṃ rūkṣaṃ tiktaṃ mehapraṇāśanam
medaḥkṛmyāmayaghnaṃ hi kaphadoṣaviṣāpaham
sarvarogān haratyāśu śaktidāyi guṇādhikam
yathārogabalaṃ vīkṣya dātavyaṃ vallamātrakam
aśītirvātajān rogān tathā mehāṃśca viṃśatiḥ
hanti bhakṣaṇamātreṇa saptakaikena nānyathā
baṃgaṃ vātakaraṃ rūkṣaṃ proktaṃ mehapraṇāśanam
kṛmimedāmayaghnaṃ hi kaphadoṣaviṣāpaham
chede kṛṣṇaṃ guru snigdhaṃ drutadrāvam athojjvalam
kṛṣṇavarṇaṃ bahiḥ śuddhaṃ nāgaṃ hitamato'nyathā
dālayecca rase nāgaṃ sinduvāraharidrayoḥ
evaṃ nāgo viśuddhaḥ syānmūrcchāsphoṭādi nācaret
śuddhanāgasya patrāṇi sadalānyeva kārayet
śilāṃ vāsārasenāpi mardayed yāmamātrakam
patrāṇyālepayettena tataḥ saṃpuṭake nyaset
puṭena vipaced dhīmān vārāheṇa kharāgninā
evaṃ kṛte trivāreṇa nāgabhasma prajāyate
athāparaprakāreṇa nāgamāraṇakaṃ bhavet
lohapātre drute nāge gharṣaṇaṃ tu prakārayet
caturyāmaṃ prayatnena mūlaiścaiva palāśajaiḥ
adhastājjvālayetsamyak haṭhāgniṃ mriyate dhruvam
raktābhaṃ jāyate cūrṇaṃ sarvakāryeṣu yojayet
jāyate sarvakāryeṣu rogocchedakaraṃ sadā
nāgasya māraṇaṃ proktaṃ bahudhā bahubhirbudhaiḥ
sarvathā sūtanāgasya śaṃbhośca maraṇaṃ nahi
pramehān vātajān rogān dhanurvātādikān gadān
viṃśatiśleṣmajāṃścaiva nihanti ca na saṃśayaḥ
pittalaṃ dvividhaṃ proktaṃ rītikā kākatuṃḍikā
taptā tuṣajale kṣiptā śuklavarṇā tu rītikā
nikṣiptā kāṃjike kṛṣṇā sā smṛtā kākatuṇḍikā
pītābhā mṛdu cedgurvī sārāṅgī hemavarṇikā
masṛṇāṅgī tu susnigdhā śubhā rītīti kathyate
durgandhā pūtigandhā vā kharasparśā ca pāṇḍurā
ghanaghātākṣamā rūkṣā rītirneṣṭā rasāyane
tāpitā caiva nirguṃḍīrase kṣiptā prayatnataḥ
pañcavārāṇi cāyāti śuddhiṃ rītistu tatkṣaṇāt
śilāgaṃdhakasindhūttharasaiścātipramarditaiḥ
rītipatrāṇi lepyāni puṭitānyaṣṭadhā punaḥ
sadyo bhasmatvamāyānti tato yojyā rasāyane
raktapittaharā rūkṣā kṛmighnī rītikā matā
kākatuṃḍā kuṣṭhaharā soṣṇavīryā sarā matā
caturbhāgena raviṇā bhāgaikaṃ trapu cottamam
jāyate pravaraṃ kāṃsyaṃ tatsaurāṣṭrabhavaṃ śubham
taptaṃ kāṃsyaṃ gavāṃ mūtre saptavāreṇa śudhyati
haritālakagaṃdhābhyāṃ mriyate pañcabhiḥ puṭaiḥ
mṛtaṃ kāṃsyaṃ vātaharaṃ pramehāṇāṃ ca nāśanam
śuddhe kāṃsyabhave pātre sarvameva hi bhojanam
pathyaṃ saṃjāyate nāmlaṃ ghṛtaśākādivarjitam
lohakāṃsyārkarītibhyo jātaṃ tad vartalohakam
tadeva viḍalohākhyaṃ vidvadbhiḥ samudāhṛtam
hayamūtre drutaṃ samyak nikṣiptaṃ śuddhimṛcchati
gandhatālena puṭitaṃ mriyate vartalohakam
śleṣmapittaharaṃ cāmlaṃ rucyaṃ kṛmiharaṃ tathā
netrarogapraśamanaṃ galaroganibarhaṇam
pathyaṃ sarvaṃ hi tadbhāṇḍe sarvadoṣaharaṃ param
kṣāreṇāmlena ca vinā dīptikṛtpācanaṃ param
saṃśodhanānyeva hi māraṇāni guṇāguṇānyeva mayoditāni
anyāni śāstrāṇi suvistarāṇi nirīkṣya yatnātkṛtameva samyak
athedānīṃ pravakṣyāmi guṇādhikyānmahārasān
teṣāṃ nāmāni vargāṃśca sattvāni tadguṇāṃstathā
krameṇa gaganaṃ tāpyaṃ vaikrāṃtaṃ vimalaṃ tathā
rasakaṃ śailasaṃbhūtaṃ rājāvartakasasyake
ete mahārasāścāṣṭāvuditā rasavādibhiḥ
kramaprāptamahaṃ vakṣye gaganaṃ tu caturvidham
śvetaṃ raktaṃ tathā pītaṃ kṛṣṇaṃ paramasuṃdaram
śvetaṃ śvetakriyāyogyaṃ raktaṃ pītaṃ hi pītakṛt
kṛṣṇābhraṃ sarvarogāṇāṃ nāśanaṃ paramaṃ sadā
vajraṃ pinākaṃ nāgaṃ ca maṃḍūkamabhidhīyate
anena vidhinā proktā bhedāḥ santīha ṣoḍaśa
abhrāṇāmeva sarveṣāṃ vajramevottamaṃ sadā
śeṣāṇi trīṇi cābhrāṇi ghorān vyādhīn sṛjanti hi
tasmādyatnena sadvaidyairvarjanīyāni nityaśaḥ
vajrābhraṃ dhamyamāne'gnau vikṛtiṃ na kvacid bhajet
sevitaṃ tanmṛtiṃ hanti vajrābhaṃ kurute vapuḥ
pinākaṃ cāgnisaṃtaptaṃ vimuñcati daloccayam
sevitaṃ caikamāsena kṛmiṃ kuṣṭhaṃ karotyalam
nāgābhraṃ dhmāpitaṃ samyak nāgavat sphūrjate dhruvam
sevitaṃ tatprakurute kṣayarogasamudbhavam
viṣaṃ hālāhalaṃ pītaṃ mārayatyeva niścitam
tathā nāgābhranāmedaṃ sadvaidyaḥ kathayatyalam
maṃḍūkābhraṃ prakurute tāpyamānaṃ hi nityaśaḥ
kṣaṇaṃ cāgnau na tiṣṭheta maṃḍūkasadṛśāṃ gatim
maṃḍūkābhraṃ na sevyaṃ hi kathitaṃ rasavedibhiḥ
svedayeddinamekaṃ tu kāṃjikena tathābhrakam
paścātkulatthaje kvāthe takre mūtre'tha vahninā
pācitaṃ doṣaśūnyaṃ tu śuddhimāyāti niścitam
tathāgnau paritaptaṃ tu niṣiñcet saptavārakam
kāṃjike cāpi nirdoṣam abhrake jāyate dhruvam
varākvāthe tathā dugdhe gavāṃ mūtre tathaiva ca
mārkavasya rasenāpi doṣaśūnyaṃ prajāyate
sūkṣmacūrṇaṃ tataḥ kṛtvā piṣṭvā haṃsapadīrasaiḥ
cakrākāraṃ kṛtaṃ śuṣkaṃ dadyādardhagajāhvaye
ṣaṭ puṭāni tato dattvā punarevaṃ punarnavā
rasena marditaṃ gāḍhamabhrāṃśena tu ṭaṃkaṇam
punaśca cakrikāṃ kṛtvā saptavāraṃ puṭetkhalu
taṇḍulīyarasenaiva tadvadvāsārasena ca
puṭayetsaptavārāṇi puṭaṃ dadyādgajārdhakam
anena vidhinā cābhraṃ mriyate nātra saṃśayaḥ
candrikārahitaṃ samyak siṃdūrābhaṃ prajāyate
kāsamardarasenaiva dhānyābhraṃ pācitaṃ śubham
śatavāreṇa mriyate nātra kāryā vicāraṇā
evaṃ mustārasenāpi taṇḍulīyaśiphārasaiḥ
ṭaṃkaṇena samaṃ piṣṭvā cakrākāramathābhrakam
ṣaṣṭisaṃkhyapuṭaiḥ pakvaṃ sindūrasadṛśaṃ bhavet
kuṣṭhakṣayādirogaghnaṃ abhrakaṃ jāyate dhruvam
nāgavallīdalarasairvaṭamūlatvacā tathā
vṛṣāmatsyādanībhyāṃ ca matsyākṣyā sapunarbhuvā
vaṭavṛkṣasya mūlena marditaṃ puṭitaṃ ghanam
siṃdūrasadṛśaṃ varṇe bhavedviṃśatime puṭe
sūkṣmaṃ sūkṣmaṃ jalaplāvaṃ raktavarṇasamujjvalam
sarvarogaharaṃ cāpi jāyate bahubhiḥ puṭaiḥ
mṛtaṃ vajrābhrakaṃ samyak sevanīyaṃ sadā budhaiḥ
valipalitanāśāya dṛḍhatāyai śarīriṇām
sarvavyādhiharaṃ tridoṣaśamanaṃ vahneśca saṃdīpanam
vīryastaṃbhavivṛddhikṛtparamidaṃ kṛcchrādirogāpaham
bhūtonmādanivāraṇaṃ smṛtikaraṃ śophāmayadhvaṃsanaṃ
sadyaḥ prāṇavivardhanaṃ jvaraharaṃ sevyaṃ sadā cābhrakam
yathā viṣaṃ yathā vajraṃ śastro 'gniḥ prāṇahṛdyathā
bhakṣitaṃ candrikāyuktam abhrakaṃ tādṛśaṃ guṇaiḥ
pādāṃśaṃ ṭaṃkaṇaṃ dattvā musalīrasamarditam
dhmāpitaṃ koṣṭhikāyantre sattvarūpaṃ prajāyate
khalve piṣṭvā tu matimān sūkṣmacūrṇaṃ tu kārayet
gālitaṃ vastrakhaṇḍena ghṛtena ca pariplutam
bharjitaṃ daśavārāṇi lohakharparakeṇa vai
agnivarṇasamaṃ yāvat tāvatpiṣṭvā tu bharjayet
śukapicchasamaṃ piṣṭvā kvāthe tu vaṭamūlaje
tato viṃśativārāṇi puṭecchūkarasaṃjñakaiḥ
varākaṣāyairmatimān tathā kuru bhiṣagvara
nīlīguṃjāvarāpathyāmūlakena subhāvayet
saṃśuṣkaṃ bhakṣayedvidvān sarvarogaharaṃ param
abhrasatvātparaṃ nāsti rasāyanamanuttamam
yadi cet śatavārāṇi pācayettīvravahninā
tadāmṛtopamaṃ cābhraṃ dehalohakaraṃ param
dhānyābhrakaṃ tataḥ kṛtvā dvātriṃśatpalamātrakam
lākṣāguṃjākṣudramīnāḥ ṭaṅkaṇaṃ dugdham āvikam
sarṣapāḥ śigrupiṇyākaṃ sindhūtthaṃ mṛgaśṛṅgakam
mākṣikaṃ ca samāṃśāni sarvāṇyeva tu kārayet
dhānyābhrakena tulyena mardayenmatimānbhiṣak
punarnavāyā vāsāyāḥ kāsamardasya taṇḍulaiḥ
matsyākṣyā haṃsapadyāśca kāravellyā rasaiḥ pṛthak
khalagodhūmayoścūrṇaiḥ kārayedvaṭakān śubhān
paścāt koṣṭhyāṃ dhamecchuṣkān bhastrikādvitayena tān
khadirasya tu cāṃgāraiḥ satvaṃ niḥsarati dhruvam
pṛthak kṛtvā tu ravakān kāṃsyavarṇān viśeṣataḥ
tatkiṭṭaṃ gomayenātha vaṭakānkārayetpunaḥ
dhmāpayet pūrvavidhinā punaḥ satvaṃ hi niḥsaret
anena vidhinā kāryaṃ pañcagavyena miśritam
pañcājenātha mahiṣīpañcakena samaṃ kuru
patatyevamasaṃdigdhaṃ satyaṃ guruvaco yathā
athābhrasattvaravakān amlavargeṇa pācayet
śodhanīyagaṇenaiva mūṣāmadhye tu śodhayet
kācaṭaṃkaṇaguṃjājyasāraghaiḥ śodhayetkhalu
madhutailavasājyeṣu daśavārāṇi ḍhālayet
mārdavaṃ kārayetsatyaṃ yogenānena sarvadā
satvasya golakānevaṃ taptānevaṃ tu kāṃjike
nirvāpya tatkṣaṇādeva kaṇḍayellohapārayā
anenaiva prakāreṇa sūkṣmacūrṇaṃ tu kārayet
bharjayed ghṛtamadhye tu trīṇi vārāṇi yatnataḥ
peṣaṇaṃ tu prakartavyaṃ śilāpaṭṭena yatnataḥ
dhātrīpatrarasenāpi tasyāḥ phalarasena vā
punarbhuvā vāsayā ca kāṃjikenātha gandhakaiḥ
puṭayeddaśavārāṇi mriyate cābhrasattvakam
mṛtaṃ satvaṃ harenmṛtyuṃ sarvarogavināśanam
kṣayaṃ pāṇḍuṃ grahaṇikāṃ śvāsaṃ śūlaṃ sakāmalam
jvarānmehāṃśca kāsāṃśca gulmānpañcavidhānapi
mandāgnimudarāṇyevam arśāṃsi vividhāni ca
anupānaprayogeṇa sarvarogānnihanti ca
abhrasatvaguṇānvaktuṃ śakyate na samāsataḥ
kiṃcidrakto'tha nīlaśca miśravarṇaprabhaḥ sadā
taulye guruśca masṛṇo rājāvartto varaḥ smṛtaḥ
gomūtreṇātha kṣāraiśca tathāmlaiḥ sveditāḥ khalu
trivāreṇa viśudhyanti rājāvartādayo rasāḥ
cūrṇitaḥ śukapicchena bhṛṃgarājarasena vai
saptavāreṇa puṭito rājāvartto mariṣyati
śleṣmapramehadurnāmapāṇḍukṣayanivāraṇaḥ
pācano dīpanaścaiva vṛṣyo'nilaviṣāpahaḥ
kośātakī kṣīrakando vaṃdhyākarkoṭakī tathā
kākamācī rājaśamī triphalā gṛhadhūmakaḥ
rājāvarto rasaireṣāṃ satvaṃ muñcati marditaḥ
dhmāpitaḥ khadirāṃgārair bhastrikādvitayena ca
aṣṭadhāroṣṭhaphalakaḥ ṣaṭkoṇo masṛṇo guruḥ
śuddhamiśritavarṇaiśca yukto vaikrāṃta ucyate
śvetaḥ pītastathā kṛṣṇo nīlaḥ pārāvacchaviḥ
karbūraḥ śyāmavarṇaśca vaikrāṃtaścāṣṭadhā smṛtaḥ
kvāthe kulatthaje svinno vaikrāṃtaḥ śudhyati dhruvam
gandhanimbūrasairmardyaḥ puṭito mriyate dhruvam
āyuḥpradastridoṣaghno vṛṣyaḥ prāṇapradaḥ sadā
vegaprado vīryakartā prajñāvarṇau karoti hi
rasāyaneṣu sarveṣu pūrvagaṇyastu rogahā
vajravad guṇakārī ca vaikrāṃto rasabandhakaḥ
sūryātape mardito'sau satvapātagaṇauṣadhaiḥ
śuṣkāyito vaṭīkṛtya mūṣāstho dhmāpito'pi vai
satvaṃ muñcati vaikrāṃtaḥ satyaṃ guruvaco yathā
mṛtasūtena tulyāṃśaṃ satvaṃ vaikrāṃtasaṃbhavam
mṛtābhrasatvasaṃyuktaṃ marditaṃ samamātrakam
kaṇāmadhvājyasaṃmiśraṃ vallamātraṃ niṣevitam
sarvān rogānnihantyāśu jīved varṣaśataṃ sukhī
trivarṣasevanānnūnaṃ valīpalitanāśanam
sadyo hālāhalaṃ pītam amṛtaṃ garuḍena ca
sudhāyukte viṣe vānte parvate marutāhvaye
ghanībhūtaṃ ca saṃjātaṃ sasyakaṃ khalu kathyate
nīlaṃ marakatacchāyaṃ tejoyuktaṃ praśasyate
sveditaṃ māhiṣājyābhyāṃ gavāṃ mūtrairnarasya vā
dolāyantreṇa yāmau dvau śudhyatyeva hi sasyakam
gaṃdhāśmaṭaṃkaṇābhyāṃ ca lakucadrāvamarditam
kukkuṭāhvaiḥ saptapuṭairmriyate cāṃdhamūṣayā
nighṛṣṭaṃ ṭaṃkaṇenaiva nimbūdrāveṇa mūṣayā
dhmātaṃ ca tāmrarūpaṃ hi sattvaṃ muñcati sasyakam
viṣeṇa sahitaṃ yasmāttasmādviṣaguṇādhikam
sudhāyuktaṃ viṣaṃ yena sudhādhikaguṇaṃ tathā
tridoṣaśamanaṃ caiva viṣahṛd gudaśūlanut
amlapittavibandhaghnaṃ rasāyanavaraṃ sadā
vāntiṃ karoti rekaṃ ca śvitrakuṣṭhāpahaṃ tathā
nāmnā mayūratutthaṃ hi sarvavyādhinivāraṇam
bhūnāgasatvasaṃyuktaṃ satvametatsamīkṛtam
anayormudraikā kāryā śūlaghnī sā bhavet khalu
ḍākinībhūtasaṃveśacarācaraviṣaṃ jayet
rājñāṃ sadaiva rakṣārthaṃ vidhātavyā sumudrikā
mākṣikaṃ dvividhaṃ jñeyaṃ rukmatāpyaprabhedataḥ
prathamaṃ mākṣikaṃ svarṇaṃ kānyakubjasamutthitam
suvarṇavarṇasadṛśaṃ navavarṇasamanvitam
taṭe tapatyāḥ saṃjātaṃ tāpyākhyaṃ mākṣikaṃ vadet
pāṣāṇadalasaṃmiśraṃ pāṇḍuraṃ pañcavarṇavat
guṇālpakaṃ bhavatyetat svalpaṃ sattvaṃ vimuñcati
mūtre takre ca kaulatthe marditaṃ śuṣkameva ca
gaṃdhāśmabījapūrābhyāṃ piṣṭaṃ tacchrāvasaṃpuṭe
pañcavārāhapuṭakair dagdhaṃ mṛtimavāpnuyāt
lohapātre susaṃdagdhaṃ lohadaṇḍena gharṣitam
yadā raktaṃ dhātunibhaṃ jāyate niṃbukadravaiḥ
gharṣayet triguṇaṃ sūtaṃ muktvā saṃgharṣaṇaṃ kuru
dinaikaṃ gharṣayitvā tu dṛḍhavastreṇa gālayet
vastrasthā piṣṭikā lagnā tvadhaḥ patati pāradaḥ
anenaiva prakāreṇa dvitrivāreṇa gālayet
tatpiṣṭīgolakaṃ grāhyaṃ yaṃtre ḍamaruke nyaset
praharadvayamātraṃ cedagniṃ prajvālayedadhaḥ
indragopasamaṃ satvamadhaḥsthaṃ grāhayetsudhīḥ
anenaiva vidhānena tāpyasatvaṃ samāharet
ṭaṃkaṇena samāyuktaṃ drāvitaṃ mūṣayā yadā
tadā tāmraprabhaṃ satvaṃ jāyate nātra saṃśayaḥ
dehalohakaraṃ samyak devīśāstreṇa bhāṣitam
sarvāmayaghnaṃ satataṃ pāradasyāmṛtaṃ param
melanaṃ kurute lohe paramaṃ ca rasāyanam
prathamo hemavimalo hemavadvarṇasaṃyutaḥ
dvitīyo rūpyavimalo rūpyavad dṛśyate khalu
tṛtīyaḥ kāṃsyavimalaḥ kāṃsyavarṇasamo hi saḥ
snigdhaśca vartulaścaiva ṣaṭkoṇaḥ phalakānvitaḥ
vāsārase mardito hi śuddho'tivimalo bhavet
gaṃdhāśmaniṃbukadrāvair marditaḥ puṭito mṛtim
śṛṅgasya bhasmanā cāpi puṭaiśca daśadhā puṭet
nimbūrasena saṃpiṣṭvā mūṣāmadhye nirudhya ca
vimalaḥ sīsasadṛśaṃ dhmāto muñcati sattvakam
piṣṭīkṛtaṃ hi tatsatvaṃ pāradena samanvitam
drute gaṃdhe hi nikṣiptaṃ tālakaṃ triguṇaṃ tathā
manaḥśilā pañcaguṇā vālukāyantrake khalu
jvālayet kramaśaścaiva paścādrajatabhasmakam
samamātraṃ hi vaikrāṃtaṃ sarvaṃ saṃcūrṇayetkhalu
saṃgālya yatnato vastrātsthāpayetkūpikāntare
vahniṃ kuryādaṣṭayāmaṃ svāṃgaśītaṃ samuddharet
vallamātraṃ ca madhunā lehayet vyoṣasaṃyutaṃ
bālānāṃ rogaharaṇaṃ jvarapāṇḍupramehanut
grahaṇīkāmalāśūlamandāgnikṣayapittahṛt
anupānaviśeṣaṇaṃ sarvarogānnihanti ca
vṛṣyaḥ pittānilaharo rasāyanavaraḥ khalu
tatrādyaṃ dvividhaṃ caiva satsatvaṃ satvahīnakam
guṇādhikaṃ tayormadhye yatpūrvaṃ sarvadoṣahṛt
nidāghe tīvratāpāddhi himapratyantaparvatāt
hematārārkagarbhebhyaḥ śilājatu viniḥsaret
bandhūkapuṣpasadṛśaṃ guru snigdhaṃ suśītalam
rukmagarbhagirau jātaṃ paramaṃ tadrasāyanam
kiṃcittiktaṃ ca madhuraṃ śilājaṃ sarvadoṣanut
tāragarbhagirerjātaṃ pāṇḍuraṃ svādu śītalam
pittapāṇḍukṣayaghnaṃ ca śilājatu hi pāṇḍuram
śulvagarbhagirer jātaṃ kṛṣṇavarṇaṃ ghanaṃ guru
girijaṃ kaphavātaghnaṃ viśeṣātsarvarogajit
agnau yajjāyate kṣiptaṃ liṃgākāramadhūmakam
udake ca vilīyeta tacchuddhaṃ ca vidhīyate
amlaiśca guggulūpetaiḥ kṣārādyair bhāṇḍamadhyataḥ
viśudhyati śilājātaṃ sveditaṃ ghaṭikādvayam
manaḥśilāluṅgarasaiḥ śilayā gaṃdhakena vā
tālakenātha puṭitaṃ śilājaṃ mriyate dhruvam
chagaṇairaṣṭabhiḥ kṛtvā bhasmībhūtaṃ śilājatu
śilājatu tu saṃśuddhaṃ seveta yaḥ pumān sadā
jīvedvarṣaśataṃ sāgraṃ na rogairbādhyate khalu
mūtrakṛcchrāśmarīrogāḥ prayāntyeva na saṃśayaḥ
mahārase coparase dhāturatneṣu pārade
ye guṇāḥ kathitāḥ sadbhiḥ śilādhātau vadanti te
vaikrāṃtakāṃtatriphalātrikaṭubhiḥ samanvitam
vallonmitaṃ vai seveta sarvarogagaṇāpaham
palitaṃ valibhiḥ sārdhaṃ hanyādeva na saṃśayaḥ
karpūrasadṛśaṃ śvetaṃ karpūrākhyaṃ śilājatu
aśmarīmehakṛcchraghnaṃ kāmalāpāṇḍunāśanam
amlatoyena saṃsvinnaṃ śuṣkaṃ śuddhimupaiti ca
noditaṃ māraṇaṃ tasya satvapātanakaṃ budhaiḥ
dvividho rasakaḥ proktaḥ kāravellakadarduraḥ
satvapāte paraḥ proktaḥ prathamaścauṣadhādiṣu
sarvamehaharaścaiva pittaśleṣmavināśanaḥ
nāgārjunena kathitau siddhau śreṣṭharasāvubhau
kṛtau yenāgnisahanau sūtakharparakau śubhau
tena svargamayī siddhirarjitā nātra saṃśayaḥ
rasakastāpitaḥ samyak nikṣipto rasapūrake
nirmalatvamavāpnoti saptavāraṃ nimajjitaḥ
kāṃjike vātha takre vā nṛmūtre meṣamūtrake
drāvito ḍhālitaḥ samyak kharparaḥ pariśudhyati
kharparaṃ retitaṃ śuddhaṃ sthāpitaṃ naramūtrake
rañjayenmāsamekaṃ hi tāmraṃ svarṇaprabhaṃ varam
śilā haridrā triphalā gṛhadhūmaiḥ sasaiṃdhavaiḥ
bhallātakaiṣṭaṃkaṇaiśca kṣārairamlaiśca vartitam
pādāṃśasaṃyutairmūṣāṃ vṛṃtākaphalasannibhām
nirudhya śoṣayitvātha mūṣāṃ mūṣopari nyaset
pradhmāte kharpare jvālā sitā nīlā bhavedyadā
lohasaṃdaṃśake kṛtvā dhṛtvā mūṣāmadhomukhīm
bhūmyām āḍhālayet sattvaṃ yathā nālaṃ na bhajyate
tadā sīsopamaṃ satvaṃ patatyeva na saṃśayaḥ
anenaiva prakāreṇa trivāraṃ hi kṛte sati
viniḥsaretsarvasatvaṃ satyaṃ hi guruṇoditam
tālakena samāyuktaṃ satvaṃ nikṣipya kharpare
gharṣayellohadaṇḍena mriyate ca na saṃśayaḥ
mṛtaṃ satvaṃ mṛtaṃ kāṃtaṃ samāṃśenāpi yojitam
māṣamātramidaṃ cūrṇaṃ varākvāthena saṃyutam
lohapātrasthitaṃ rātrau tilajaprativāpakam
nihanti madhumehaṃ ca kṣayaṃ pāṇḍuṃ tathānilam
yonirogāṃśca nārīṇāṃ jvarāṃśca viṣamānapi
strīrogānhanti sarvāṃśca śvāsakāsapurogamān
tālakaṃ tuvarī gaṃdhaṃ kaṃkuṣṭhaṃ kunaṭī tathā
sauvīraṃ gairikaṃ caivamaṣṭamaṃ khecarāhvayam
tālakaṃ dvividhaṃ proktaṃ dalākhyaṃ cāśmasaṃjñitam
sūkṣmapatraṃ hemavarṇaṃ guru snigdhaṃ ca bhāsuram
dalākhyaṃ tālakaṃ tacca bahusatvaṃ rasāyanam
niṣpatraṃ cāśmasadṛśaṃ kiṃcitsatvaṃ tathāguru
nārīṇāṃ puṣpahṛt tattu kupathyaṃ cāśmatālakam
kuṣmāṇḍatoyasaṃsvinnaṃ tataḥ kṣārajalena vā
cūrṇatoyena vā svinnaṃ dolāyaṃtreṇa śudhyati
kulatthakvāthasaubhāgyamāhiṣājyamadhuplutam
khalve kṣiptvā ca tattālaṃ mardayedekavāsaram
nistuṣīkṛtya cairaṇḍabījānyeva tu mardayet
palāṣṭamānaṃ tālasya cāṣṭamāṃśaṃ tu kārayet
bījānyeraṇḍajānyeva kṣiptvā caikatra mardayet
yavābhā guṭikā kāryā śuṣkā kupyāṃ nidhāya ca
vālukāyaṃtramadhye tu vahniṃ dvādaśayāmakam
svāṃgaśītaṃ samuttārya ūrdhvagaṃ satvamāharet
pāṣāṇadhātusattvānāṃ prakārāḥ santyanekaśaḥ
yāni kāryakarāṇyeva satvāni kathitāni vai
vātaśleṣmaharaṃ raktabhūtanut puṣpahṛt striyāḥ
susnigdhamuṣṇakaṭukaṃ dīpanaṃ kuṣṭhahāri tat
saurāṣṭradeśe saṃjātā khanijā tuvarī matā
yā lepitā śvetavastre raṅgabandhakarī hi sā
phullikā khaṭikā tadvat dviprakārā praśasyate
kiṃcitpītā ca susnigdhā garadoṣavināśinī
śvetavarṇāparā sāmlā phullikā lohamāraṇī
kaṣāyā madhurā kāṃkṣī kaṭukā viṣanāśinī
vraṇaghnī kaphahā caiva netravyādhitridoṣahā
kuṣṭharogaharā sā tu pārade bījadhāriṇī
dhānyāmle tuvarī kṣiptā śudhyati tridinena vai
kṣārairamlaiśca mṛditā dhmātā satvaṃ vimuñcati
tatsatvaṃ dhātuvādārthe auṣadhe nopapadyate
manaḥśilā triprakārā śyāmā raktā ca khaṇḍikā
śyāmā raktā miśravarṇā bhārāḍhyā śyāmikā bhavet
kaṇavīrā suraktāṅgī tāmrābhā saiva śasyate
cūrṇitā yāti raktāṅgī guruḥ snigdhā ca khaṇḍikā
sarvāḥ kunaṭyaḥ kathitāḥ pūrvaṃ pūrvaṃ guṇottarāḥ
munipatrarasenāpi śṛṅgaverarasena vā
bhāvitā saptavāreṇa viśudhyati na saṃśayaḥ
sarpiṣā ca guḍenātha kiṭṭaguggulunātha vā
dhmātā tu koṣṭhikāyantre muñcet sattvaṃ na saṃśayaḥ
rasāyanavarā sarvā vātaśleṣmavināśinī
satvādhikā viṣaghnī ca bhūtakaṇḍūkṣayāpahā
agnimāṃdyaṃ praśamayet koṣṭharoganibarhiṇī
sauvīraṃ ca rasāṃjanaṃ nigaditaṃ srotoṃjanaṃ caiva hi
tadvat puṣpamathāñjanaṃ tadanu cennīlāṃjanaṃ kathyate
pañcānāmapi nāmavarṇaguṇavadrūpāṇi samyagvidhau
kathyante'tra mayāpi śodhanam idaṃ satvaṃ mṛtiścocyate
sauvīrākhyaṃ cāṃjanaṃ dhūmavarṇaṃ pittāsraghnaṃ chardihidhmāvraṇaghnam
netravyādhau śodhane ropaṇe ca śreṣṭhaṃ proktaṃ karṇarogapraśāṃtyai
pītābhaṃ viṣaraktadoṣaśamanaṃ saśvāsahidhmāpahaṃ
varṇyaṃ vātavināśanaṃ kṛmiharaṃ dārvyudbhavaṃ śobhanam
snigdhaṃ svādu kaṣāyakaṃ viṣavamīpittāsranullekhanaṃ
netryaṃ hidhmarujāpahaṃ nigaditaṃ srotoṃjanaṃ sarvadā
sitaṃ snigdhaṃ himaṃ caiva netrarogaviṣāpaham
jvaraghnam atihidhmāghnaṃ puṣpāṃjanamihoditam
rasāyanaṃ suvarṇaghnaṃ guru snigdhaṃ tridoṣahā
nīlāṃjanaṃ ca kathitaṃ lohamārdavakārakam
bhṛṃgarājarasenaiva sarvāṇyevāṃjanāni hi
viśudhyantīha satataṃ satyaṃ guruvaco yathā
śilāyāḥ satvavat sattvamañjanānāṃ ca pātayet
gaṃdhakasya caturbhedā lakṣitāḥ pūrvasūribhiḥ
śvetaḥ pītastathā raktaḥ kṛṣṇaśceti caturvidhaḥ
śvetastu khaṭikākāro lepanāllohamāraṇam
jāyate nātra saṃdeho hyanubhūtaṃ mayā khalu
pītavarṇo bhavedyastu sa cokto'malasārakaḥ
rase rasāyane śreṣṭhaḥ śukapicchaḥ sa kathyate
lākṣārasanibho raktaḥ śukatuṇḍaḥ sa kathyate
dhātūnāṃ raṃjanaṃ kuryādrasabandhaṃ karotyalam
yaḥ kṛṣṇavarṇaḥ sa tu durlabho'sti nāśaṃ karotīha jarāpamṛtyoḥ
saṃsevanādvajrasamaṃ śarīraṃ bhavetsukāntaṃ hi nirāmayaṃ ca
ghaṭīmadhye payaḥ kṣiptvā mukhe vastraṃ prabandhayet
vastropari baleścūrṇaṃ mukhaṃ ruddhvā śarāvataḥ
bhūmau nidhāya tatpātraṃ puṭaṃ dadyātprayatnataḥ
viṃśatyupalakaiścaiva svāṃgaśītaṃ samuddharet
anenaiva prakāreṇa svāṃgaśītaṃ punaḥ punaḥ
evaṃ saṃśodhito gandhaḥ sarvakāryakaro bhavet
vipāke madhuro gandhapāṣāṇastu rasāyanaḥ
visarpakaṇḍukuṣṭhasya śamano dīpanastathā
āmājīrṇapraśamano viṣahā rasaśoṣaṇaḥ
sūtasya vīryadaḥ sākṣātpārvatīpuṣpasaṃbhavaḥ
kṛmirogaharaḥ samyak sūtaṃ mūrchayati dhruvam
sevito balirājñā yaḥ prabhūtabalahetave
tasmādbalivasetyukto gaṃdhako'timanoharaḥ
śukapicchastu maricasamāṃśena tu kalkitaḥ
triphalā ṣaḍguṇā kāryā mardayetkṛtamālakaiḥ
mūladravaistataḥ pīto hanti kuṣṭhānyanekaśaḥ
tanmūlasalile ghṛṣṭaṃ vapustenātha lepitam
kuṣṭhānyeva nihantyāśu sadyaḥ pratyayakārakam
saṃśuddhagaṃdhakaṃ caiva tailena saha peṣayet
apāmārgakṣāratoyaistailena maricena ca
vilipya sakalaṃ dehaṃ tiṣṭhetsūryātapeṣu ca
bhojayettakrabhaktaṃ ca tṛtīye prahare khalu
vahninā svedayedrātrau prātarutthāya mardayet
mahiṣasya purīṣeṇa snāyācchītena vāriṇā
snānaṃ kuryāduṣasyevaṃ kaṇḍūḥ pāmā ca naśyati
dṛṣṭapratyayayogo'yaṃ kathito'tra mayā khalu
nāśayeccirakālotthāḥ kuṣṭhapāmāvicarcikāḥ
kalāṃśavyoṣasaṃyuktaṃ śuddhagandhakacūrṇakam
vastre vitastimātre tu gaṃdhacūrṇaṃ satailakam
vilipya veṣṭayitvā ca vartiṃ sūtreṇa veṣṭayet
dhṛtvā saṃdaṃśato vartimadhyaṃ prajvālayecca tām
vidrutaḥ patate gaṃdho binduśaḥ kācabhājane
tāṃ drutiṃ prakṣipetpattre nāgavallyāstribindukām
rasaṃ vallamitaṃ tatra dattvāṅgulyā vimardayet
tatsarvaṃ bhakṣayetpaścād godugdhaṃ cānu sampibet
kāmasya dīptiṃ kurute kṣayapāṇḍuvināśanam
grahaṇīṃ nāśayed duṣṭāṃ śūlārtiśvāsakāsakam
āmājīrṇaṃ praśamayellaghutvaṃ ca prajāyate
gaṃdhakasya guṇānvaktuṃ śaktaḥ kaḥ śaṃbhunā vinā
parvate himasamīpavartini jāyate'tiruciraṃ kaṅkuṣṭhakam
ekameva nalikābhidhānakaṃ reṇukaṃ tadanu cāparaṃ bhavet
pītavarṇamasṛṇaṃ ca vai guru snigdham uttamataraṃ pravakṣyate
śyāmapītamatihīnasattvakaṃ reṇukaṃ hi kathitaṃ dvitīyakam
vadanti kaṃkuṣṭhamathāpare hi sadyaḥ prasūtasya ca dantinaḥ śakṛt
tat kṛṣṇapītaṃ bhavatīva recanaṃ tṛtīyamāhurvibudhā bhiṣagvarāḥ
caturthakaṅkuṣṭhamihaiva vājināṃ nālaṃ hi kecitpravadanti tajjñāḥ
yaddhastijaṃ śvetamathātipītaṃ virecanaṃ tatprakaroti śīghram
rasāyane śreṣṭhataraṃ rase ca satvena yuktaṃ khalu gauravānvitam
śuṃṭhyambhasā bhāvitameva śuddhiṃ kaṃkuṣṭhamāyāti hi satyamuktam
kaṅkuṣṭhakaṃ tiktakaṭūṣṇavīryaṃ viśeṣato recanakaṃ karoti
gudārtigulmavraṇaśūlahṛtparaṃ pracakṣate śāstravidaḥ purāṇāḥ
sattvākṛṣṭirna ca proktā yasmātsatvamayaṃ hi tat
yavamātraṃ bhajedenaṃ virekārthaṃ na saṃśayaḥ
kṣaṇādāmajvaraṃ hanti jāte sati virecane
tāṃbūlena samaṃ caivaṃ bhakṣitaṃ sārayed dhruvam
babbūlamūlikākvāthaṃ saubhāgyājājisaṃyutam
bhūyo bhūyaḥ pibeddhīmān viṣaṃ kaṃkuṣṭhajaṃ jayet
kāsīsaṃ prathamaṃ hi saikatamidaṃ puṣpākhyamanyattathā
kṣārāmlaṃ guru dhūmravarṇaviṣahṛt vīryoṣṇakaṃ rāgadam
śvitraghnaṃ mukhakeśaraṃjanakaraṃ tatsaikataṃ pūrvakaṃ
puṣpākhyaṃ hyaparaṃ guṇaiśca sahitaṃ sevyaṃ sadā rogahṛt
puṣpābhidhaṃ ca kāsīsaṃ prasiddhaṃ netrarogahā
soṣṇavīryaṃ kaṣāyāmlaṃ viṣaghnaṃ śleṣmanāśanam
vraṇahṛt kṣayarogaghnaṃ paṭarañjanakaṃ param
bhṛṃgarājarase svinnaṃ nirmalaṃ hi prajāyate
saurāṣṭrīsatvavat sattvametasyāpi samāharet
kāsīsaṃ bhasma kāṃtasya cobhayaṃ samabhāgikam
varāviḍaṅgasaṃyuktaṃ ghṛtakṣaudraplutaṃ prage
bhakṣitaṃ hanti vegena pāṇḍuyakṣmāṇameva ca
plīhaṃ gulmaṃ gude śūlaṃ mūtrakṛcchrāṇyaśeṣataḥ
sevitaṃ sarvarogaghnaṃ rasāyanavidhānataḥ
agnisaṃdhukṣaṇaṃ kuryāt valīpalitanāśanam
āmājīrṇabhavān rogān nihantyeva na saṃśayaḥ
uddiṣṭaṃ navasārākhyaṃ lavaṇaṃ cullikābhidham
lohadrāvaṇakaṃ proktaṃ rasajāraṇakaṃ tathā
vahniṃ ca dīpayatyāśu gulmaplīhāmayāpaham
māṃsādijāraṇaṃ samyak bhuktapākaṃ karoti tat
varāṭikā yā tu sārdhaniṣkapramāṇikā
śreṣṭhā saiva budhaiḥ proktā ṭaṅkabhārā hi madhyamā
pādonaṭaṅkabhārā yā kathyate sā kaniṣṭhikā
rase rasāyane proktā pariṇāmādiśūlanut
grahaṇīkṣayarogaghnī vīryoṣṇā dīpanī matā
vṛṣyā doṣaharī netryā kaphavātavināśinī
rasendrajāraṇe śastā biḍamadhye sadā hitā
sthūlā varāṭikā proktā guruśca śleṣmapittahā
sveditā hyāranālena yāmācchuddhimavāpnuyāt
daradaḥ śukatuṇḍākhyo haṃsapākastathāparaḥ
carmāraḥ prathamaḥ prokto hīnasatvaḥ sa ucyate
pravālābhaḥ śalākāḍhyaḥ uttamo haṃsapākakaḥ
dīpanaḥ sarvadoṣaghno hiṃgulo'tirasāyanaḥ
sarvarogaharaḥ sākṣāt drāvaṇe saṃpraśasyate
yathā ṣaḍguṇagaṃdhena jāritarasarājakaḥ
daradākarṣitaḥ sūto guṇairevaṃvidho bhavet
kuṣmāṇḍakhaṇḍamadhye tu svedito lakucāmbunā
sakṛt saṃjāyate śuddhaḥ sarvakāryeṣu yojayet
pāṣāṇagairikaṃ caikaṃ dvitīyaṃ svarṇagairikam
pāṣāṇagairikaṃ proktaṃ kaṭhinaṃ tāmravarṇakam
atyantaśoṇitaṃ snigdhaṃ masṛṇaṃ svarṇagairikam
svādu tiktaṃ himaṃ netryaṃ kaṣāyaṃ raktapittanut
hikkāvamiviṣaghnaṃ ca raktaghnaṃ svarṇagairikam
pāṣāṇagairikaṃ cānyat pūrvasmādalpakaṃ guṇaiḥ
gairikaṃ tu gavāṃ dugdhairbhāvitaṃ śuddhimṛcchati
gairikaṃ satvarūpaṃ hi nandinā parikīrtitam
samudreṇāgninakrasya jarāyur bahirujjhitaḥ
ravitāpena saṃśuṣkaḥ so'gnijāra iti smṛtaḥ
tridoṣaśamano grāhī dhanurvātaharaḥ paraḥ
vardhano rasavīryasya jāraṇaḥ paramaḥ smṛtaḥ
mahāgirau śilāntastho raktavarṇacyuto rasaḥ
sūryātapena saṃśuṣko girisindūrasaṃjñitaḥ
rasabaṃdhakaro bhedī tridoṣaśamanastathā
dehalohakaro netryo girisindūra īritaḥ
bhavedgurjarake deśe sadalaṃ pītavarṇakam
arbudasya gireḥ pārśve nāmnā vodāraśṛṅgakam
nāgasatvaṃ liṃgadoṣaharaṃ śleṣmavikāranut
rasabandhakaraṃ samyak śmaśrurañjanakaṃ param
sādhāraṇarasāḥ sarve bījapūrarasena vai
trivāraṃ bhāvitāḥ śuṣkā jāyante doṣavarjitāḥ
biḍaṃ hi kathyate tadvatsarvadoṣaharaṃ param
māṇikyaṃ mauktikaṃ caiva vidrumaṃ tārkṣyaṃ puṣpakam
vajraṃ nīlaṃ ca gomedaṃ vaiḍūryaṃ ca krameṇa hi
sujātiguṇasampannaṃ ratnaṃ sarvārthasiddhidam
dāne rasāyane caiva dhāraṇe devatārcane
padmarāgābhidhaṃ śreṣṭhaṃ prathamaṃ tadudīritam
dvitīyaṃ nīlagandhi syād ghanaṃ raktaṃ suśobhanam
mahacca kamalacchāyaṃ snigdhaṃ svacchaṃ guru sphuṭam
samaṃ vṛttāyataṃ gātre māṇikyaṃ cottamaṃ matam
gaṃgodakasamudbhūtaṃ nīlagarbhāruṇacchavi
māṇikyaṃ pūrvavacchāyaṃ nīlagandhi taducyate
māṇikyaṃ cāṣṭadhā neṣṭaṃ sacchidraṃ malinaṃ laghu
karkaśaṃ cipiṭaṃ vakraṃ sūkṣmaṃ cāviśadaṃ tathā
saṃdīpanaṃ vṛṣyatamaṃ hi rūkṣaṃ vātāpahaṃ karmarujāpahaṃ ca
bhūtādidoṣatrayanāśanaṃ paraṃ rājñāṃ sadā yogyatamaṃ praśastam
hlādi śvetaṃ raśmimannirmalaṃ ca vṛttaṃ khyātaṃ mauktikaṃ toyabhāsam
snigdhaṃ taulye gauravaṃ cenmahattalliṃgairetair lakṣitaṃ tacca śuddham
rūkṣāṅgaṃ cenniṣprabhaṃ śyāvatāmraṃ cārdhaṃ śubhraṃ graṃthilaṃ mauktikaṃ ca
kṣārābhāsaṃ vaikaṭaṃ yugmakaṃ ca doṣairyuktaṃ sarvathā tyājyamebhiḥ
kāsaṃ śvāsaṃ vahnimāṃdyaṃ kṣayaṃ ca hanyād vṛṣyaṃ bṛṃhaṇaṃ pittahāri
dāhaśleṣmonmādavātādirogān hanyādevaṃ sevitaṃ sarvakāle
snigdhaṃ sthūlaṃ pakvabimbīphalābhaṃ vṛttaṃ dīrghaṃ nirvraṇaṃ cāpyadīrgham
khyātaṃ sadbhiḥ saptadhā vidrumaṃ ca doṣairmuktaṃ sarvakāryeṣu śastam
rūkṣaṃ śvetaṃ savraṇaṃ dhūsaraṃ ca nirbhāraṃ cecchulbavarṇaṃ pravālam
doṣairyuktaṃ koṭarairāvṛtaṃ ca neṣṭaṃ sadbhir bhakṣaṇe dhāraṇe ca
pittāsraghnaṃ śvāsakāsādirogān hanyād evaṃ durnivāraṃ viṣaṃ ca
bhūtonmādān netrarogān nihanyāt sadyaḥ kuryāddīpanaṃ pācanaṃ ca
tārkṣyaṃ snigdhaṃ bhāsuraṃ śaṣpavarṇaṃ gātraiḥ śuddhaṃ bhāravadraśmiyuktam
ete proktā saptasaṃkhyā guṇā vai dāne śastaṃ bhakṣaṇe dhāraṇe ca
nīlaṃ śvetaṃ karkaśaṃ śyāvarūkṣaṃ vakraṃ kṛṣṇaṃ cippaṭaṃ bhārahīnam
duṣṭaṃ tārkṣyaṃ cauṣadhenopayojyaṃ kāsaṃ śvāsaṃ sannipātāgnimāṃdyam
śophaṃ śūlaṃ jūrtirogaṃ viṣaṃ ca durnāmānaṃ pāṇḍurogaṃ nihanyāt
svacchaṃ sthūlaṃ puṣparāgaṃ guru syātsnigdhaṃ varṇe karṇikāraprasūnam
taccāvakraṃ masṛṇaṃ komalaṃ ca liṃgairetaiḥ śobhanaṃ puṣparāgam
rūkṣaṃ pītaṃ karkaśaṃ śyāmalaṃ ca pāṇḍu syādvā kāpilaṃ toyahīnam
doṣairyuktaṃ niṣprabhaṃ puṣparāgaṃ no sevyaṃ tannaiva deyaṃ dvijebhyaḥ
kuṣṭhaṃ chardiṃ śleṣmavātau nihanti maṃdāgnīnāmetadeva praśastam
dāhe kṛcchre dīpanaṃ pācanaṃ ca tasmātsevyaṃ sarvakālaṃ manuṣyaiḥ
sarveṣu ratneṣu sadā variṣṭhaṃ mūlyairgariṣṭhaṃ vividhaṃ hi vajram
naraśca nārī ca tathā tṛtīyaṃ teṣāṃ guṇānvacmi samāsato hi
pūrvaṃ pūrvaṃ śreṣṭhametatpradiṣṭaṃ dravyād vīryāt pākataśca prabhāvāt
teṣāṃ varṇā jātayaśca prabhedāḥ kathyante'ṣṭau śāstrataścāpakarṣāt
śvetādikaṃ varṇacatuṣṭayaṃ hi sarveṣu ratneṣu ca kathyate budhaiḥ
syurbrāhmaṇakṣatriyavaiśyaśūdrāste jātayo vai kramaśaśca varṇāḥ
puṃvajraṃ yatprocyate cāṣṭadhāraṃ ṣaṭkoṇaṃ ced indracāpena tulyam
aṣṭau cetsyuḥ phālakā bhāsuraṃ vai pūrvaṃ śreṣṭhaṃ sarvadoṣāpahaṃ syāt
strīvajraṃ cettādṛśaṃ vartulaṃ hi kiṃciccaivaṃ cippaṭaṃ karkaśaṃ ca
koṇāgraṃ vai kuṇṭhitaṃ vartulaṃ ca kiṃciddhīnaṃ procyate tattṛtīyam
strī pumān no strī pumān yacca vajraṃ yojyaṃ tacca strīṣu puṃsveva ṣaṇḍhe
vyatyāsādvai naiva dattaṃ phalaṃ taddadyād vajraṃ vā vinā tatpumāṃsam
varṇe'pyevaṃ yasya varṇasya vajraṃ tattadvarṇe śobhanīyaṃ pradiṣṭam
nyāyaścāyaṃ bhairaveṇa pradiṣṭaḥ sarveṣveva ratnavargeṣu samyak
yāmāvadhi sveditameva vajraṃ śuddhiṃ prayātīha kulatthatoye
siddhaṃ tathā kodravaje śṛte vā vajraṃ viśudhyeddhi viniścitena
subhāvitaṃ matkuṇaśoṇitena vajraṃ caturvāraviśoṣitaṃ ca
chucchuṃdarīsthaṃ hi vipācitaṃ puṭe puṭedvarāheṇa ca triṃśadevam
dhmātaṃ punardhmāya śataṃ hi vārān kvāthe kulatthasya hi nikṣipecca
saṃpeṣayettaṃ hi śilātalena manaḥśilābhiḥ saha kārayedvaṭīm
kṣiptvā nirundhyāpi ca mūṣikāyāṃ puṭānyathāṣṭau ca vanopalairdadet
vārān śataṃ cāpi tato dhamettaṃ saṃmarditaṃ śodhitapāradena
vajrāṇi sarvāṇi mṛtībhavanti tadbhasmakaṃ vāritaraṃ bhavecca
śrīsomadevena ca satyavācā vajrasya mṛtyuḥ kathito hi samyak
kāsamardarasapūrṇalohaje matkuṇasya rudhirair vilepitam
sveditaṃ ca bhiduraṃ hi saptabhirvāsaraiḥ pariniṣecya mūtrake
dhmāpitaṃ hi khalu vajrasaṃjñakaṃ mārayediti vadanti tadvidaḥ
nīlajvālāvīrudhaḥ kandakeṣu ghṛṣṭaṃ gharme śoṣitaṃ bhasmabhāvam
vajraṃ yāti svairavahnipradānāt piṣṭaiścāpi kṣoṇināgaiḥ praliptam
viṃśadvārān saṃpuṭecca prayatnādāraṇyairvā gomayaistaddhaṭhāgnau
vajraṃ caivaṃ bhasmasādvīryayuktaṃ sarvasminvai yojanīyaṃ rasādau
āyuḥpradaṃ vṛṣyatamaṃ pradiṣṭaṃ doṣatrayonmūlanakaṃ tathaiva
rasendrakasyāpi hi baṃdhakṛtsadā sudhāsamaṃ cāpamṛtiṃ ca hanyāt
bhūnāgasatvena samaṃ vimardya vajrasya bhūtiṃ ca samānahemnā
dhmātaṃ rasādāvapi yojanīyaṃ rasāyanaṃ tadbhavatīha samyak
bhāgāstrayaścaiva hi sūtakasya bhāgaṃ vimardyātha mṛtaṃ hi vajram
vajrasya bhūtiḥ kila poṭalīkṛtā mukhe dhṛtā dārḍhyakarī dvijānām
vajrabhasma kila bhāgatriṃśakaṃ svarṇameva kathitaṃ kalāṃśakam
aṣṭabhāgamiha tārakaṃ kuru sūtamatra samabhāgakaṃ sadā
abhrasatvabhasitaṃ samāṃśakaṃ turyabhāgamiha tāpyakaṃ bhavet
vaikrāṃtabhasmātra tathāṣṭabhāgakaṃ ṣaḍeva bhāgā hi balervidheyāḥ
ṣāḍguṇyasaṃsiddhim upaiti sarvadā sarvārthasaṃsiddhimupaiti sevite
iṃdranīlamatha vārinīlakaṃ śvaityagarbhitamathāpi nīlakam
kathyate hi laghu vārinīlakaṃ tucchameva kathitaṃ bhiṣagvaraiḥ
kāntyā yuktaṃ kārṣṇyagarbhaṃ ca nīlaṃ taccāpyuktaṃ śakranīlābhidhānam
ekacchāyaṃ snigdhavarṇaṃ guru syātsvacchaṃ madhye collasatkāṃtiyuktam
nīlaṃ proktaṃ piṇḍitaṃ saptasaṃjñair etair liṅgair lakṣitaṃ cottamaṃ hi
nirbhāraṃ cetkomalaṃ cāsragandhi rūkṣaṃ varṇe sūkṣmakaṃ cippiṭaṃ ca
proktaṃ vai tadvārinīlaṃ bhiṣagbhiretairliṃgaiḥ saptabhiḥ kṣepaṇīyam
saṃdīpanaṃ śvāsaharaṃ ca vṛṣyaṃ doṣatrayonmūlanakaṃ viṣaghnam
durnāmapāṃḍughnamatīva balyaṃ jūrtiṃ jayennīlamidaṃ praśastam
gomedakaṃ ratnavaraṃ praśastaṃ gomedavad rāgayutaṃ pracakṣate
susvacchagomūtrasamānavarṇaṃ gomedakaṃ śuddhamihocyate khalu
dīptaṃ snigdhaṃ nirdalaṃ masṛṇaṃ vai mūtracchāyaṃ svacchametatsamaṃ ca
ebhir liṅgairlakṣitaṃ vai garīyaḥ sarvāsvetadyojanīyaṃ kriyāsu
vicchāyaṃ vā cippiṭaṃ niṣprabhaṃ ca rūkṣaṃ cālpaṃ cāvṛtaṃ pāṭalena
nirbhāraṃ vā pītakācābhayuktaṃ gomedaṃ cedīdṛśaṃ no variṣṭham
gomedakaṃ pittaharaṃ pradiṣṭaṃ pāṇḍukṣayaghnaṃ kaphanāśanaṃ ca
saṃdīpanaṃ pācanameva rucyam atyaṃtabuddhipravibodhanaṃ ca
svacchaṃ samaṃ cāpi viḍūryakaṃ hi śyāmābhaśubhraṃ ca guru sphuṭaṃ vā
yajñopavītopamaśuddhareṣās tisraśca saṃdarśayatīha śubhrāḥ
karkaśaṃ ca laghu cippaṭaṃ sadā śyāmatoyamiva dṛśyate chaviḥ
raktagarbhasamamuttarīyakaṃ naiva śobhanamidaṃ viḍūryakam
raktapittaśamanaṃ viḍūryakaṃ buddhivardhanakaraṃ ca dīpanam
pittarogamalamocanaṃ sadā dhārayecca matimān sukhāvaham
gharṣaśca biṃduśca tathaiva reṣā trāsaśca pānīyakṛtā sagarbhatā
sarveṣu ratneṣu ca pañcadoṣāḥ sādhāraṇāste kathitā munīndraiḥ
ye kṣetratoyaprabhavāśca doṣāḥ sarveṣu ratneṣu galanti samyak
teṣāṃ ca śuddhiṃ śṛṇu bhairavoktāṃ yathā hi doṣasya vināśanaṃ syāt
amlena vai śudhyati māṇikyākhyaṃ jayantikāyāḥ svarasena mauktikam
kṣāreṇa sarveṇa hi vidrumaṃ ca godugdhatas tārkṣyamupaiti śuddhim
dhānyasyāmlaiḥ puṣparāgasya śuddhiṃ kaulatthe vai kvāthyamānaṃ hi vajram
nīlaṃ nīlīpatrajātai rasaiśca gomedaṃ vai rocanāyā rasena
vaiḍūryaṃ ceduttamākvāthayuktaṃ yāmaikaikaṃ sveditaṃ śuddhimeti
tālagaṃdhakaśilāsamanvitaṃ mardayellakucavāriṇā khalu
vajravarjyamapi cāṣṭabhiḥ puṭai ratnabhasma bhavatīti niścitam
rāmaṭhaṃ lavaṇapaṃcakaṃ sadā kṣārayugmamapi cetsupeṣitam
cūlikālavaṇamamlavetasaṃ pakvakumbhikaphalaṃ tathaiva ca
citramūlakarudantike śubhā jambukī jalayutā dravantikā
arkadugdhasamasaudhadugdhakaṃ sarvameva mṛditaṃ śilātale
golamasya ca vidhāya nikṣipedratnajātiṣu varāṇi peṣayet
bhūrjapatramabhiveṣṭya golake golakopari niveṣṭya sūtrataḥ
vastreṇa saṃveṣṭya tataḥ prayatnād dolākhyayaṃtre'tha niveśya golakam
sarvāmlayukte tuṣavāripūrite pātraṃ dṛḍhe mṛṇmayasaṃjñake hi
dinatrayaṃ svedanakaṃ vidheyamāhṛtya tasmādvaragolakaṃ hi
saṃkṣālayeccāmlajalena cāpi saṃjāyate ratnabhavā drutiśca
varṇena sā ratnanibhā ca kāntyā laghvī bhaveddehakarī ca samyak
lohasya vedhaṃ prakaroti samyak sūtena samyaṅmilanaṃ prayāti
tadā bhaveyuḥ khalu siddhatā yadā hiṃgvādivargeṇa milanti samyak
yāmadvayaṃ kāṃsyavimarditā vai cātiprayatnena tu vaidyavaryaiḥ
kasyāpi nuḥ sidhyati vai drutiśca yadā prasannaḥ khalu pārvatīśaḥ
na syādyāvad bhairavasya prasādastāvatsūte bandhanaṃ durlabhaṃ hi
tāsāṃ madhye durlabhābhradrutiśca svalpaṃ bhāgyaṃ bhūridaurbhāgyabhājām
ratnānāṃ kramato guṇāśca kathitāstacchodhanaṃ māraṇaṃ
tebhyaścaiva hi satvapātanamatho samyagdruteḥ pātanam
sarveṣāṃ hi parīkṣaṇaṃ ca drutayaḥ sammelanaṃ vai rase
adhyāye'tra nidarśitāni sakalānyevaṃ hi karmāṇi vai
bhavati gadagaṇānāṃ nāśanaṃ yena sadyo vividharasavidhānaṃ kathyate 'traiva samyak
rasanigamasudhābdhau mathyamāne mayaiva gaṇitarasaśatānāṃ saṃgrahaḥ procyate vai
sukhaṇḍitaṃ hāriṇajaṃ viṣāṇaṃ rasena pācyaṃ jalajaṃbukasya
ruddhvātha bhāṇḍe vipacecca cullyāṃ yāmadvayaṃ śītagataṃ samuddharet
tato'ṣṭabhāgaṃ trikaṭuṃ niyojya niṣkapramāṇaṃ ca bhajetprabhāte
taṃ nāgavallīdalajena sārdhaṃ nihanti vātodbhavakaṃ jvaraṃ ca
sūtagaṃdhaviṣakāravīkaṇādantibījamiti vardhitaiḥ kramāt
marditaiśca daśaniṃbukadravai raktikārdhatulitā vaṭī kṛtā
bhakṣitā jvaragaṇān nihantyayaṃ recano jvaraharo'yam aṅkuśaḥ
eka eva kathitastu so'malaḥ svedito'pi saha cūrṇajalena
yāmapūrvamapi raktikāmito bhakṣitaḥ sakalaśītajūrtihṛt
pāradaṃ rasakagaṃdhatālakaṃ tutthaṭaṃkaṇayutaṃ suśodhitam
mardayecca samamātramekataḥ kāravellajarasairdinaṃ tathā
lepayecca ravibhājanodare cāṃgulārdhamapi mānameva hi
tāmrabhājanamukhaṃ nirudhya vai taṃ pacetsikatayaṃtramadhyataḥ
dhānyakānyupari muñcitāni cet saṃsphuṭanti yadi śuddhamucyate
jāyate'tiruciro jvarārikaḥ sevito jvaragaṇāpahārakaḥ
māṣamātramuṣaṇaiḥ samaiḥ sadā parṇakhaṇḍasahitaiśca bhakṣitaḥ
nāśayeddhi viṣamodbhavān jvarānandhakāramiva bhāskarodayaḥ
tālatāmrarasagaṃdhatutthakān śāṇamātratulitān samastakān
niṣkamātrarucirāṃ manaḥśilāṃ mardayet triphalakāmbubhirdṛḍham
golamasya ca vidhāya saṃpuṭe pācayecca puṭapākayogataḥ
arkavajripayasā subhāvayet saptavāramatha dantikāśṛtaiḥ
māṣamātrarasa eṣa bhakṣitaḥ śāṇamānamaricairyuto yadā
sārdhaniṣkakaguḍena yojitaḥ saurasairdvidaśapatrakairyutaḥ
śītapūrvamatha dāhapūrvakaṃ dvyāhikaṃ ca sakalān jvarānapi
nāśayeddhi taruṇajvarārikaḥ sarvadoṣaśamanaḥ sukhāvahaḥ
bhāgaikaḥ syātpāradaḥ śodhitaśca elīyaḥ syātpippalī śreyasī ca
ākallo vai gaṃdhakaḥ sārṣapeṇa tailenātho śodhito buddhimadbhiḥ
turyānbhāgānindravallīphalānāṃ kṛtvā cūrṇaṃ śoṣayetsūryatāpe
cūrṇaṃ caitad bhāvayettadrasena māṣaistulyāṃ kārayettadvaṭīṃ ca
dattvā caikāṃ jātasadyojvarāya chinnāṅgāyāḥ kvāthapānaṃ vidheyam
doṣodbhūtaṃ sannipātodbhavāṃ ca jūrtiṃ samyaṅ nāśayatyāśu tīvrām
śuddhaḥ sūto gaṃdhako vatsanābhaḥ pratyekaṃ vai śāṇamātrā vidheyā
dhūrtādbījaṃ kārayedvai triśaṇaṃ sarvebhyo vai dvaiguṇā hemadugdhā
sūkṣmaṃ cūrṇaṃ kārayettatprayatnāddeyaṃ guṃjāyugmamānaṃ ca samyak
khādedārdraṃ cānupāne jvarārtaḥ sadyo hanyātsarvadoṣotthajūrtim
sūtaṃ gaṃdhaṃ hiṅgulaṃ daṃtibījaṃ bhāgairvṛddhaṃ kārayecca krameṇa
cūrṇaṃ kṛtvā marditaṃ daṃtitoyairguṃjāmātro bhakṣitaścejjvarāriḥ
ekaṃ bhāgaṃ vatsanābhaṃ ca kuryāddvau bhāgau ceṭ ṭaṅkaṇaṃ daṃtibījam
trīṇyevaite hiṃgulasyāpi turyaḥ sadyo jūrtiṃ nāśayatyeva sūryaḥ
śuddhaṃ sūtaṃ bhāgamekaṃ tu tālād dvau bhāgau cedvedasaṃkhyāḥ śilāyāḥ
tāmrasyaivaṃ bhāgayugmaṃ prakuryādbhallātaṃ vā vedabhāgaṃ tathaiva
arkakṣīrairbhāvayecca trivāraṃ kṛtvā cūrṇaṃ kārayedgolakaṃ tat
sthālīmadhye sthāpitaṃ tacca golaṃ dattvā mudrāṃ bhasmanā saiṃdhavena
dhūmrasyaivaṃ rodhanaṃ ca prakuryācchāṇairdadyātsvedanaṃ mandavahnau
paścāttoyenaiva bhāvyaṃ ca cūrṇaṃ golaṃ kṛtvā maṃdavahnau vipācya
paścādenaṃ bhakṣayedvai rasendraṃ vallaṃ caikaṃ śarkarācūrṇamiśram
tadvatkṛṣṇāmākṣikeṇaiva jūrtiṃ hanyādetatsarvadoṣotthitāṃ vai
athātīsāraśamanān rasān saṃkathayāmi vai
bhakṣitāścaiva ye nityaṃ sadyaḥ pratyayakārakāḥ
śuddhaṃ sūtaṃ gaṃdhakaṃ vai samāṃśaṃ citronmattair mardayedvāsaraikam
cūrṇairetaiḥ śaṃkhamāpūritaṃ vai bhāṇḍe sthāpyaṃ mudritavyaṃ prayatnāt
tasyādhastād aṣṭayāmaṃ prakuryādvahniṃ śīte karṣamātraṃ viṣaṃ hi
dattvā gharme trīṇi cātho puṭāni dadyāttadvat kanyakāyā rasena
vallaṃ yojyaṃ jīrakeṇātha bhṛṃgyā kṣaudrairyuktaṃ bhakṣitaṃ saṃgrahaṇyām
śvāse śūle cānile śleṣmaje vā kāse'rśaḥsu viḍgrahe cātisāre
saubhāgyaṃ vai hiṃgulaṃ vatsanābhaṃ mārīcaṃ vai hemabījena yuktam
kṛtvā cūrṇaṃ sarvametatsamāṃśaṃ jambīrais tanmarditaṃ yāmayugmam
guṃjāmātrā nirmitā bhakṣitā hi guṭyo hanyuḥ sannipātātisārān
jātīpattrī devapuṣpaṃ ca śuṇṭhī kaṅkollaṃ cec caṃdanaṃ kuṃkumaṃ ca
kṛṣṇāyuktaṃ śuddhamākallakaṃ syāt sarvāṇyevaṃ cūrṇayedvai samāni
sūtasyaivaṃ bhasma miśraṃ prakuryād bhāgaṃ caikaṃ miśrayennāgaphenam
khalve sarvaṃ marditaṃ caikayāmaṃ kāryā golī vallamātrā jalena
bhakṣedrātrau pāyayettaṃḍulodaṃ hanyāt sarvān sarvadoṣātisārān
mārīcaṃ ceṭ ṭaṃkaṇaṃ hiṃgulaṃ ca gaṃdhāśmā vai pippalī vatsanābham
dhūrtasyaivaṃ bījakānīha śuddhānyevaṃ kṛtvā tacca cūrṇaṃ vidheyam
prātaḥ sāyaṃ bhakṣitaṃ vallamātraṃ jūrtiṃ raktaṃ nāśayeccātisāram
dadhyannaṃ vā bhojayettakrayuktaṃ hanyād evaṃ cāgnimāndyaṃ sutīvram
divyauṣadhīnāṃ nāmāni kathyante'tra mayādhunā
catuḥṣaṣṭimitāḥ samyagrasabandhakarāḥ śubhāḥ
somavallī tathā sobhavṛkṣaṃ somakalā latā
bhūpadminī gonasā ceduccaṭā ceśvarī latā
bhūtakeśī kṛṣṇalatā laśunī ca rudantikā
vārāhī saptapattrā ca nāginī sarpiṇī tathā
chattriṇī caiva gośṛṃgī jyotirnāmnī ca raktikā
pattravallī kākinī ca cāṇḍālī tāmravallikā
pītavallī ca vijayā mahauṣadhyamarī latā
navanītā rudravallī lambinī bhūmitumbikā
gāndharvī vyāghrapādī ca gomārī ca triśūlinī
tridaṇḍī karasī bhṛṃgavallī camarikā tathā
karavallī latā caiva vajrāṅgī ciravallyapi
rohiṇī bilvinī bhūtaśocanī caiva kathyate
mārkaṇḍī ca karīrī ca hyakṣarā kuṭajā tathā
mūlakandāmbuvallī ca munivallī ca kīrtitā
ghṛtagandhā nimbuvallī tilakandātasītalā
bodhavallī sattvagandhā kūrmavallī ca mādhavī
viśālā ca mahānāgī maṇḍūkī kṣīragandhikā
catuḥṣaṣṭiriti proktā divyauṣadhyo mahābalāḥ
ekaikāyā rasenāpi sūto bandhatvamāpnuyāt
anayā sādhitaḥ sūto jarādāridryanāśanaḥ
tāstu lakṣaṇasaṃyuktāḥ somadevena bhāṣitāḥ
granthavistarabhītyātra nāmamātreṇa kīrtitāḥ
ataḥ paraṃ rasauṣadhyaḥ procyante śāstravartmanā
jalotpalā ciñcikā ca jalāpāmārgamāṃsike
jalakumbhī meghanādā īśvarī cāparājitā
mālārjunī veṇukā ca śikhipādā ca tiktikā
kāśmaryativiṣā proktā samaṅgā jālinī tathā
tuṣambukā ca durgandhā pāṣāṇī śukanāsikā
vanamālī ca vārāhī gojihvā musalī tathā
paṭolī śaṭhikā mūrvā pāṭalā jalamūlakā
rasājamārī kathitā śiṃśikā sitagandhikā
potakī ca viṣaghnī ca bṛhatī garuḍī tathā
tulasī ca vidārī ca mañjiṣṭhā citrapālikā
jalapippalikā bhārṃgī maṇḍūkī cottamā tathā
candrodakā sārivā ca hariṇī kukkuṭāpi ca
sarpākṣī haṃsapādī ca vanakuṣmāṇḍavallikā
markasphoṭī dhanvayāsaḥ pāgavaḥ sthalasāriṇī
ardhacandrā hemapuṣpī mohinī vajrakandikā
alambuṣā ca halinī rasacitrā ca nandinī
vṛścikālī guḍūcī ca vāsā śṛṅgī ca kathyate
aṣṭaṣaṣṭiriti proktā rasauṣadhyo mahābalāḥ
sūtasya māraṇe proktā jāraṇe ca niyāmane
aṣṭaṣaṣṭir mahauṣadhyaḥ procyante rasaśāstrataḥ
ṛddhiḥ śoṣiṇyadhoguptā śrāvaṇī sārivā tathā
jyotiṣmatī tejavatī rāsnā bākucī bimbikā
viṣāṇikā cāśvagandhā varṣābhūḥ śarapuṣpikā
balā cātibalā nāgabalā dantī mahābalā
dravantī nīlinī caiva śatapuṣpā prasāraṇī
varā śatāvarī cailā hapuṣā sātalā trivṛt
svarṇakṣīrī tugā pṛthvī viśālā nalikāmalī
indravāruṇikākāhve sinduvāro'jamodikā
trāyamāṇāsurī śaṃkhapuṣpī ca girikarṇikā
dhātakī kadalī dūrvā amlikā kāsamardikā
jantupādī ca nirguṇḍī drākṣā nīlotpalaṃ śamī
nālikerī ca kharjūrī phalguḥ śiṃśī ca mallikā
vārṣikī śālmalī jātī grīṣmavarṣā tu yūthikā
kekicūḍājagandhā ca lakṣmaṇā taruṇīti ca
aṣṭaṣaṣṭiriti proktā mahauṣadhyo mahābalāḥ
athedānīṃ pravakṣyāmi siddhauṣadhyo rasādhikāḥ
devīlatā kālavarṇī vijayāsurī siṃhikā
pālāśatilakā kṣetrī saṃvīrā tāmravallikā
nāhī kanyā tathā somarājikā ca ṭuṭumbhaṭī
kuberākṣī gṛdhranakhī parpaṭī chidralambikā
kṣutkārī dugdhikā bhṛṃgī gaṅgeṭī śarapuṅkhikā
aṣṭāvallī rājaśamī panasī ca jayantikā
viṣakharparikāvantī kākāṇḍolāmbumūlikā
siddheśvarī haṃsapādī khoṭakā śṛṅgarīṭikā
adhaḥpuṣpī madhurākhyā śṛṅkhalā gṛñjanīti ca
jārāvalī mahārāṣṭrī sahadeveśvarī tathā
kāṣṭhagodhāmatī devagāndhārī rajanīṅgudī
palāśinī nākulī ca kāmbojikāśvinī tathā
cakravallī sarpadaṃṣṭrā śallakī rohitā tathā
tauvarī vaṅgajā rājapadmā jambīravallikā
gajapippalikā bhṛṃgavallī caivārkavallikā
jantukārī śigruvallī karavīrā śivāṭikā
nārācī kāñcanī cājagandhā sūtendrasiddhidāḥ
aṣṭaṣaṣṭiriti proktāḥ siddhauṣadhyo rasādhikāḥ
sarvakāryakarā dehalohasiddhipradāyakāḥ
atha yantrāṇi vakṣyante pārado yena yantryate
tasmādyantrasya rūpāṇi darśanīyāni śāstrataḥ
dolā palabhalīyantram ūrdhvapātanakaṃ ca yat
adhaḥpātanakaṃ cāpi tiryakpātanakaṃ tathā
ghaṭīyantraṃ garbhayantramiṣṭikā jalayantrakam
khalvaṃ ḍamarukākhyaṃ ca cipiṭākhyaṃ tulābhidham
lavaṇaṃ koṣṭhikāsaṃjñam antarālikasaṃjñitam
dhūpayantraṃ nābhiyantraṃ grastayantraṃ tathaiva ca
vidyādharaṃ kuṇḍakaṃ ca ḍhekīsaṃjñam udāhṛtam
somānalaṃ ca nigaḍaṃ kiṃnaraṃ bhairavābhidham
vālukānāmakaṃ cāpi pātālaṃ bhūdharābhidham
sāraṇāyantrakaṃ guhyaṃ gandhapiṣṭakayantrakam
kūpīyantraṃ pālikākhyaṃ dīpikāyantrakaṃ tathā
sthālīyantraṃ bhasmayaṃtraṃ degayantramudīritam
ghāṇikāyantramuddiṣṭaṃ haṃsapākābhidhaṃ tathā
ūnacatvāriṃśadatra yantrāṇyuktāni nāmataḥ
atha mūṣāśca kathyante mṛttikābhedataḥ kramāt
mūṣā kumudikā proktā kovikā karahāṭikā
pātinī kathyate saiva vahnimitrā prakīrtitā
tuṣabhasmayutā mṛtsnā vālmikī biḍasaṃyutā
tayā yā racitā mūṣā yogamūṣeti kathyate
gārabhūnāgasatvābhyāṃ śaṇairdagdhatuṣaistathā
marditā mahiṣīkṣīre mṛttikā pakṣamātrakam
tanmṛdā racitā mūṣā gāramūṣeti kathyate
vastrāṃgāratuṣās tulyās taccaturguṇamṛttikā
bhūnāgamṛttikā tulyā sarvairebhirvimarditā
kathitā varamūṣā sā yāmaṃ vahniṃ saheta vai
pūrvoktā mṛttikā yā tu raktavargāṃbubhāvitā
raktavargayutā mṛtsnākāritā mūṣikā śubhā
turīpuṣpakasīsābhyāṃ lepitā sā ca mūṣikā
varṇotkarṣe prayoktavyā varṇamūṣeti kathyate
śvetavargeṇa vai liptā rūpyamūṣā prakīrtitā
viḍena racitā yā tu viḍenaiva pralepitā
dehalohārthasiddhyarthaṃ viḍamūṣetyudāhṛtā
gārabhūnāgasattvābhyāṃ tuṣamiśrā śaṇena ca
mṛtsamā mahiṣīkṣīrair divasatrayamarditā
saṃsthitā pakṣamātraṃ hi paścānmūṣā kṛtā tayā
lepitā matkuṇasyātha śoṇitena balārasaiḥ
caturyāmaṃ dhmāpitā hi dravate naiva vahninā
vajramūṣeti kathitā vajradrāvaṇahetave
vṛntākākāramūṣāyāṃ nālaṃ kṛtvā daśāṃgulam
dhattūrapuṣpavaddīrghaṃ sudṛḍhaṃ caiva kārayet
aṣṭāṃgulaṃ ca sacchidraṃ bhaved vṛntākamūṣikā
anayā kharparādīnāṃ mṛdūnāṃ sattvam āharet
gostanākāramūṣā yā mukhopari vimudritā
satvānāṃ drāvaṇe śuddhau mūṣā sā gostanī bhavet
nirdiṣṭā mallamūṣā yā malladvitayasaṃpuṭāt
rasaparpaṭikādīnāṃ svedanāya prakīrtitā
pakvamūṣā kulālabhāṇḍarūpā yā dṛḍhā ca paripācitā
pakvamūṣeti sā proktā satvaradravyaśodhinī
atisthūlātidīrghā ca mukhe kiṃcicca vistṛtā
mahāmūṣeti sā proktā satvaradravyaśodhinī
ṣaḍaṃgulonnatā dīrghā caturasrā ca nimnakā
mañjūṣākāramūṣā sā kathitā rasamāraṇe
bhūmau nikhanyamānāṃ hi mūṣāmācchādya vālukaiḥ
garbhamūṣā tu sā jñeyā pāradasya nibandhinī
mūṣā yā cipiṭā mūle vartulāṣṭāṃgulocchrayā
mūṣā sā musalākhyā syāccakrībaddharase hitā
aṃgārakoṣṭhikā nāma rājahastapramāṇakā
dvādaśāṃgulavistārā caturasrā prakīrtitā
veṣṭitā mṛṇmayenātha ekabhittau ca gartakam
vitastimātraṃ dvāraṃ ca sārdhavaitastikaṃ dṛḍham
adhobhāge vidhātavyā dehalī dhamanāya vai
prādeśamātrā bhittiḥ syāduttaraṅgasya cordhvataḥ
prādeśamātraṃ kartavyaṃ dvāraṃ tasyopari dhruvam
dvāraṃ ceṣṭikayā ruddhvā saṃdhirodhaṃ ca kārayet
pūrayetkokilaistāṃ tu bhastrikāṃ pradhametkhalu
kokilādhamanadravyamūrdhvadvāre vinikṣipet
eṣā cāṃgārakoṣṭhī ca kharāṇāṃ sattvapātanī
gartaṃ khaned dṛḍhaṃ bhūmau dvādaśāṃgulamātrakam
tanmadhye vartulaṃ gartaṃ caturaṅgulakaṃ dṛḍham
kharparaṃ sthāpayettatra madhyagartopari dṛḍham
āpūrya kokilair gartaṃ pradhamedekabhastrayā
pātālakoṣṭhikā sā tu mṛdusattvasya pātanī
vitastipramitā nimnā prādeśapramitā tathā
upariṣṭāt pidhānaṃ tu bhūricchidrasamanvitam
gartamāpūrya cāṃgāraiḥ pradhamedvaṃkanālataḥ
gāragoṣṭhī samuddiṣṭā satvapātanahetave
vitastipramitotsedhā sā budhne caturaṃgulā
tiryakpradhamanākhyā ca mṛdusatvasya pātanī
bhūmyāṃ vai khanayedgartaṃ dvihastaṃ caturasrakam
chagaṇānāṃ sahasreṇa pūrayettamanantaram
auṣadhaṃ dhārayenmadhye tamācchādya vanotpalaiḥ
sahasrārdhaiśca vai samyagvahniṃ prajvālayettataḥ
mahāpuṭamidaṃ proktaṃ granthakāreṇa nirmitam
rājahastapramāṇaṃ hi caturasraṃ hi gartakam
vanotpalasahasreṇa gartamadhyaṃ ca pūritam
mūṣikāṃ cauṣadhenātha pūritāṃ tāṃ tu mudrayet
gartamadhye nidhāyātha giriṇḍāni ca nikṣipet
adho'gniṃ jvālayetsamyak evaṃ gajapuṭo bhavet
aratnimātre kuṇḍe ca vārāhapuṭamucyate
vitastidvayamānena gartaṃ ceccaturasrakam
kukkuṭākhyaṃ puṭaṃ vidyādauṣadhānāṃ ca sādhanam
chagaṇairaṣṭabhiḥ samyak kapotapuṭamucyate
tuṣairvā gomayairvāpi rasabhasmaprasādhanam
māṇikādvayamānena govaraṃ puṭamucyate
mṛdā bhāṇḍaṃ prapūryaiva madhye dravyaṃ tu vinyaset
adhastājjvālayedagniṃ mṛdbhāṇḍapuṭamucyate
garte tu vālukāpūrṇe madhye dravyaṃ tu vinyaset
upariṣṭādadhastācca vahniṃ kuryātprayatnataḥ
tadvālukāpuṭaṃ samyagucyate śāstrakovidaiḥ
mūṣikāṃ bhūmimadhye tu sthāpitāṃ dvyaṃgulād adhaḥ
upariṣṭātpuṭaṃ dadyāttatpuṭaṃ bhūdharāhvayam
govarairvā tuṣairvāpi karṣamātramitaiḥ puṭam
yatra tallāvakākhyaṃ syānmṛdudravyasya sādhane
utpalaṃ piṣṭakaṃ chāṇamupalaṃ ca gariṇḍakam
chagaṇopalasārī ca navāri chagaṇābhidhāḥ
athātaḥ sampravakṣyāmi dhātūnāṃ kautukaṃ paraṃ
svānubhūtaṃ mayā kiṃcit śrutaṃ vā śāstrataḥ khalu
tadahaṃ sampravakṣyāmi yatkṛtvā nā sukhī bhavet
rasakaṃ daradaṃ tāpyaṃ gaganaṃ kunaṭī samam
raktasnuhīpayobhiśca mardayeddinasaptakam
jalayaṃtreṇa vai pācyaṃ caturviṃśatiyāmakam
tena vedhyaṃ drutaṃ tāmraṃ tāraṃ vā nāgameva vā
sahasravedhī tatkalko jāyate nātra saṃśayaḥ
ekabhāgastathā sūto vajravallyātha marditaḥ
khalve trinemyāḥ svarase pañcabhāgasamanvite
vetrayaṣṭyā ca rāgiṇyā pītakalkaṃ prajāyate
ṣoḍaśāṃśena dātavyaṃ drute tāmraṃ suśodhite
jāyate pravaraṃ hema śuddhaṃ varṇacaturdaśam
suvarṇamākṣikaṃ svedyaṃ kāṃjike divasatrayam
carmaraṅgyā rasenaiva mardayeddinasaptakam
jalena dhautaṃ tāvacca yāvaddhemanibhaṃ bhavet
daradaṃ romadeśīyaṃ gomūtreṇaiva svedayet
dolāyaṃtre caturyāmaṃ paścācchuddhatamo bhavet
manaḥśilā padmanibhā raktā caiva suśobhanā
sveditā munipuṣpasya rasenaiva tu dolayā
yāmamardhamitaṃ śuddhā sarvakāryeṣu yojayet
navasārastathā sūtaḥ śodhito'gnisahaḥ khalu
samabhāgāni sarvāṇi mardayennimbukai rasaiḥ
mātaluṃgarasenaiva kumārīsvarasena ca
sūryātape vimardyo'sau pācito jalayantrake
dināni trīṇi tīvrāgnau tatastadavatārayet
śatāṃśaṃ vedhayettāraṃ śuddhaṃ hema prajāyate
jalabhedo yadā na syānnātra kāryā vicāraṇā
śilayā māritaṃ nāgaṃ kumāryāḥ svarasena ca
puṭadvādaśayogena nāgabhasma prajāyate
śatasaṃkhyāni vai kuryātpuṭānyevaṃ śarāvake
kumāryāḥ svarasenaiva bhāvayeddinasaptakam
pūrvavatpuṭanaṃ kāryaṃ śatasaṅkhyāmitaṃ tathā
sūtabhasma śilā tālasamaṃ cennāgabhasmakam
triṃśadvanopalairdadyātpuṭaṃ vārāhasaṃjñitam
anena vidhinā samyak śatasaṃkhyāni dāpayet
puṭānyevaṃ kṛte trīṇi śatāni dvādaśādhikam
paścād dṛḍhe kācamaye kūpe dvātriṃśayāmakam
vālukāgniṃ pradadyācca svāṃgaśītaṃ samuddharet
talabhasma gṛhītavyaṃ vedhayecchulbatārake
śuddhahema bhavettena nātra kāryā vicāraṇā
dṛṣṭapratyayayogo'yaṃ kathito nātra saṃśayaḥ
gomūtre kāñjike cātha kulatthe vāsaratrayam
tāpyakaṃ svedayetpaścāllohapātre pramardayet
taptakhalvena saṃmardya secayennimbujadravaiḥ
saindhavaṃ dāpayetpaścāccaturthāṃśaṃ viśeṣataḥ
bhāgaikaṃ tāpyakaṃ sūtādbhāgāṃstrīneva kārayet
mardayennimbunīreṇa śuddhavastreṇa gālayet
vastre lagnā tu yā piṣṭī grāhayettāṃ bhiṣagvaraḥ
evaṃ kṛte dvistrivāraṃ tāpyasatvaṃ grasedrasaḥ
piṣṭyā golastu kartavyo mūṣāyāṃ dhmāpayetsudhīḥ
indragopanibhaṃ grāhyaṃ tāpyasatvaṃ suśobhanam
hīnavarṇasuvarṇe'pi gadyāṇe vallamātrakam
tutthakaṃ vallamātraṃ ca dattvā hema pragālayet
tatsuvarṇasya patrāṇi kāryāṇyevaṃ pralepayet
tutthakaṃ bījapūrasya rasenāpi pramardayet
gairikeṇa samaṃ kṛtvā hemapatrāṇi lepayet
mandavahnau ca prapuṭet dvitrivāraṃ prayatnataḥ
kuṅkumābhaṃ suvarṇaṃ hi jāyate nātra saṃśayaḥ
vārtikendrāḥ kurudhvaṃ hi satyaṃ guruvaco yathā
dvau varṇau vardhate samyak nātra kāryā vicāraṇā
śuddhaṃ tāmraṃ tāpyacūrṇena tulyaṃ drāvyaṃ paścāḍ ḍhālayellākuce hi
gandhāccūrṇaṃ tāpyatāmrāvaśeṣaṃ kṛtvā dadyādvallakaṃ hīnavaye
varṇotkarṣo jāyate tena samyak satyaṃ proktaṃ nandinā kautukāya
tāpyaṃ nāgaṃ gandhakaṃ sūtarājo hiṃgūlaṃ vai hema śuddhaṃ śilā ca
cūrṇaṃ kṛtvā nikṣipet kācakūpyām āpūryānte svai rasaiḥ śākajairvā
agniṃ dadyāllāvakākhye puṭe ca śuddhaḥ kalko jāyate ṣaṣṭisaṃkhyaiḥ
śuddhaṃ tāraṃ vedhitaṃ vallakena gadyāṇaṃ vai jāyate śuddhahema
ahiripum ahitulyaṃ sāritaṃ sūtarāje balivasagiricūrṇaiḥ kāntapātre sudagdham
suvihitaphaṇibhāgairhemagarbheṇa baddho bhujagajitarasendro vedhayellakṣavedhī
dvau bhāgau śuddhatāmrasya dvau bhāgau śuddhahemajau
catura eva bhāgāṃśca śuddhatārasya kārayet
aṣṭau bhāgāḥ prakartavyā rasakasya prayatnataḥ
andhamūṣāgataṃ dhmātaṃ drāvitaṃ hema jāyate
viditāgamavṛddhairhi puṭe pakvaṃ kanīyasi
triguṇaṃ cūrṇanirbaddhaṃ tāramāyāti kāñcanam
pāradaṃ palamekaṃ tu prasthārdhaṃ śuddhagandhakam
kiṃśupatrarasenaiva rasairvā puṣpasaṃbhavaiḥ
sūryātape mardayeddhi ṣaṇmāsāvadhimātrakam
ṣoḍaśāṃśena rajataṃ vidhyate nātra saṃśayaḥ
saptavarṇaṃ bhaveddhema haṭṭavikrayayogyakam
pāradaṃ gaṃdhakaṃ śulvaṃ mākṣikaṃ tutthakaṃ tathā
rasakaṃ daradaṃ svarṇagairikaṃ navasādaram
sūrakṣāraṃ śilāṃ caiva samabhāgāni mardayet
tadardhaṃ rasakaṃ muktvā vajramūṣe nirundhayet
yathā dhūmo na nirgacchettathā mudrāṃ pradāpayet
tolamekaṃ suvarṇaṃ hi jāyate nātra saṃśayaḥ
ghaṭikāturyamātraṃ hi dhmāpayetsatataṃ bhiṣak
svalpavarṇasuvarṇasya gadyāṇaikasya mudrikā
mākṣikaṃ rasakaṃ tutthaṃ gairikaṃ navasādaram
sūrakṣāraṃ sadaradaṃ ṭaṅkaṇena samanvitam
prativalladvayaṃ kuryāt kāsamardaprasūnakaiḥ
strīdugdhena ca saṃmardya lepayettena mudrikām
sorakṣāraṃ sadaradaṃ ṭaṃkaṇena samanvitam
saiṃdhavasya ca bhāgaikamiṣṭikābhāgayugmakam
sthālikāyantramadhyasthaṃ madhye saṃsthāpya mudrikām
yāmatritayaparyantaṃ vahniṃ kuryātprayatnataḥ
svāṃgaśītaṃ tataḥ kṛtvā mudrikāṃ tāṃ samuddharet
vedavarṇāstu saṃgharṣād vardhante nātra saṃśayaḥ
ghoṣākṛṣṭaṃ tu yattāmraṃ rajatena samanvitam
tīkṣṇacūrṇaṃ sadaradaṃ ghṛṣṭaṃ kanyārasena vai
paścādvidheyā guṭikāḥ sūkṣmāścaivāḍhakīsamāḥ
vāpitā drāvite dravye sarvaṃ tāmraṃ tu saṃkṣipet
rūpyamānaṃ samuttārya samahemnā ca gālayet
jāyate daśavarṇaṃ tu satyametadudīritam
tāmre saptaguṇaṃ nāgaṃ vāhitaṃ punareva hi
tena tāmreṇa rasakaṃ saptavāraṃ ca vāhayet
svarṇavarṇaṃ hi tattāmraṃ jāyate nātra saṃśayaḥ
bhūnāgasattvamūṣāyāṃ drāvayetsvarṇamuttamam
tāpyasatvena saṃyuktaṃ śatavāraṃ punaḥ punaḥ
japāpuṣpanibhaṃ svarṇaṃ jāyate nātra saṃśayaḥ
daśavarṇasya gadyāṇe raktaṃ taddhemavallakam
dvau varṇau vardhataḥ samyak haṭṭavikrayayogyakam
puṣpakāsīsakaṃ ramyaṃ mardayedarkapatraje
rase'tha ca cakrikāṃ kuryādrasakasya palonmitām
veṣṭitāṃ pūrvakalkena ravigharmeṇa śoṣayet
triṃśadvanopalaiḥ samyak puṭānyevaṃ hi viṃśatiḥ
ṣoḍaśāṃśena rajataṃ vidhyate nātra saṃśayaḥ
saptavarṇasavarṇaṃ hi jāyate nātra saṃśayaḥ
sūtako dvipalaḥ kāryaḥ tu sumbilaśca catuṣpalaḥ
catuṣṭaṃkamitā kāryā sphaṭikī nirmalā śubhā
vṛścikālīrase ghṛṣṭā dinam ekaṃ tu vārtikaiḥ
paścācca śoṣayetsarvaṃ yantre ḍamaruke nyaset
gairikaṃ sthāpayetpūrvaṃ khaṭikāṃ ca tathopari
tanmadhye gartakaṃ kṛtvā gartake navasādaram
ṭaṅkamānaṃ prakartavyaṃ tasyopari ca sūtakam
sūtakopari sāraṃ hi pūrvoktaṃ ṭaṃkamānakam
mudrāṃ kṛtvā śoṣayitvā paścāccullyāṃ niveśayet
agniṃ kuryātprayatnena yāmaṣoḍaśamātrakaṃ
svāṃgaśītaṃ samuttārya ūrdhvalagnaṃ tu grāhayet
paścāt khalve nidhāyātha vṛścikālyā pramardayet
kācakūpyāṃ kṣipet sarvaṃ kūpīṃ vālukāyantrake
vahniṃ dvādaśabhiryāmaiḥ kuryācchītaṃ samāharet
vallamātraṃ tato dadyātsārdhaṭaṅke sutāmrake
dṛṣṭapratyayayogo'yaṃ nāthasundarabhāṣitaḥ
lohacūrṇaṃ palamitaṃ sumalakṣāram abhrakam
ṭaṃkaṇaṃ śāṇamānaṃ hi tailenairaṇḍajena vai
gharṣayedvaṭikāyugmaṃ golaṃ kṛtvā dhamettataḥ
bhastrayā dhmāpayetsamyak lohaṃ rasanibhaṃ bhavet
tallohaṃ triguṇaṃ caiva rasakaṃ kārayetsudhīḥ
lohaṃ ca rasakaṃ paścādgālitaṃ vajramūṣayā
lohaśeṣaṃ samuttārya tāmre dadyācca vallakam
gadyāṇake bhavettāraṃ tattāraṃ śuddhatārake
ardhabhāge bhavecchuddhaṃ tāraṃ doṣavivarjitam
khaṇḍaṃ karṣapramāṇaṃ hi sumalakṣārakasya hi
veṣṭitaṃ narakeśena drute nāge nimajjitam
nirvāpitaṃ nimbujale caikaviṃśativārakam
drute śulvasya gadyāṇe raktikāpañcamātrakam
kalkaṃ dadyātprayatnena tāravarṇaṃ prajāyate
gadyāṇe caturo vallān rūpyaṃ dattvā pragālayet
jāyate ruciraṃ tāraṃ satyam etadudīritam
śaṃkhaṃ sumbalanāmānaṃ palānyaṣṭau prakalpayet
gojihvārasasaṃmiśraṃ dinamekaṃ pramardayet
nimbūrasena dhūrtena kākamācīrasena vai
gṛṃjanasya rasenaiva dinamekaṃ pramardayet
arkadugdhena vai bhāvyaṃ tailenairaṇḍajena ca
yavamātrāṃ guṭīṃ kṛtvā viśoṣya cātape khare
kācakūpyāṃ vinikṣipya mudrayetkūpikāmukhaṃ
saṃsthāpya vālukāyantre pacetṣoḍaśayāmakam
svāṃgaśītaṃ samuttārya grāhyaṃ satvaṃ tad ūrdhvagam
sattvaṃ gadyāṇamekaṃ tu tanmātraṃ tārasaṃpuṭam
sūtaṃ gadyāṇakaṃ svacchaṃ ṭaṃkaṇaṃ vallapañcakam
sūtamātraṃ kṣārasattvaṃ sarvaṃ caikatra marditam
svarasena tu ketakyā golaṃ kṛtvā viśoṣitam
tārasaṃpuṭamadhye tu dhāritaṃ taṃ ca golakam
paścāttāmrakṛtāṃ mūṣāmaṣṭavallamitāṃ śubhām
śarāvasaṃpuṭasyāntardhārayettadanaṃtaram
dhānyābhraṃ tulyaṃ paṃkena kṛtvā śrāvaṃ tu pūrayet
vārāhākhyapuṭaikena jāyate kalka uttamaḥ
tāmraṃ dvādaśavallaṃ hi rūpyaṃ valladvayaṃ tathā
vaṃgaṃ vallamitaṃ śuddhaṃ sarvamekatra gālayet
caturguñjāpramāṇaṃ hi dāpayenmatimān bhiṣak
jāyate pravaraṃ tāraṃ satyam etad udīritam
asthibhakṣamalabaṃgamāritaṃ tālakābhraviṣasūtaṭaṃkaṇam
vajribhānupayasā subhāvitaṃ syānnarendra śubhatāraparvatam
vaṃgaṃ tālakamabhrakaṃ śaśirasaṃ tīkṣṇaṃ viṣaṃ ṭaṃkaṇaṃ
traivāreṇa ca mūkamūṣadhamitaṃ vindanti candraprabham
āraṃ dvādaśabhāgamaṣṭaraviṇo bījaṃ caturthāṃśakam
bhūgaṇḍādisamastadoṣarahitaṃ śrīpūjyapādoditam
pāradasya trayo bhāgā bhāgaikaṃ rajatasya hi
nimbūrasena saṃmardya piṣṭīṃ kṛtvā prayatnataḥ
kāṃjikena tu tāṃ piṣṭīṃ stambhayedvāsaratrayam
sārayedbaṃgamadhye tu sūtakaṃ tadanaṃtaram
sāritaṃ sūtakaṃ tena tālasattvena sādhayet
tena vedhyaṃ drutaṃ tāmraṃ ṣoḍaśāṃśena yatnataḥ
jāyate pravaraṃ tāraṃ caṃdranakṣatrasannibham
sūtakasya trayo bhāgā baṃgaṃ bhāgadvayaṃ tathā
mardayeddinamekaṃ tu kāṃjikena samanvitam
sarvebhyastriguṇenātha sumbalena pramardayet
snuhyarkadugdhena samaṃ bhāvayedvāsaratrayam
yavapramāṇāṃ guṭikāṃ ravitāpena śoṣitām
kācakūpyāṃ nidhāyātha vahniṃ kuryātprayatnataḥ
yāmaṣoḍaśaparyaṃtaṃ vālukāyaṃtrake pacet
svāṃgaśītaṃ samuddhṛtya cordhvagaṃ satvamāharet
ṣoḍaśāṃśena śulbaṃ hi kuntavedhena vedhayet
jāyate pravaraṃ tāraṃ haṭṭavikrayayogyakam
palāṣṭamātraṃ tālaṃ tu dvikarṣapramitaṃ rasam
nimbūrasena saṃmardyaṃ vāsaraikaṃ prayatnataḥ
paścāttaṃ mardayeddhīmān tailenairaṇḍajena vai
vālukāyantramadhyasthaṃ pacedyāmāṃstu ṣoḍaśa
paścātsattvaṃ samuddhṛtya mardayedekavāsaram
atasītilatailena kācakūpyāṃ nidhāpayet
pūrvavatpācayed vahnau svāṃgaśītaṃ samuddharet
anenaiva prakāreṇa punarevaṃ tu kārayet
kūpītalasthitaṃ sattvaṃ grāhyaṃ cetpravaraṃ sadā
ṣoḍaśāṃśena śulbasya vedhaṃ kuryānna saṃśayaḥ
pāradaṃ ṭaṃkamānaṃ tu lavaṇaṃ dviguṇaṃ tathā
khalve vimardayettāvadyāvannaṣṭo raso bhavet
tāmraṃ gadyāṇakaṃ śuddhaṃ baṃgaṃ vallamitaṃ kuru
drute tāmre'tha lavaṇaṃ sūtakena samanvitam
māṣamātraṃ pradātavyaṃ caturthāṃśena rūpyakam
tadrūpye marditaṃ sūtaṃ kṣeptavyaṃ jalayantrake
tattrayodaśakaṃ rūpyaṃ jāyate nātra saṃśayaḥ
tālena nihataṃ baṃgaṃ tadbaṃgena tu rūpyakam
pacedyāmāṣṭakaṃ samyak kalka evaṃ prajāyate
vallaṃ gadyāṇake dadyād baṃgaṃ stambhayate dhruvam
daradaṃ khaṇḍaśaḥ kṛtvā ṭaṃkatrayamitaṃ pṛthak
vajrīkṣīreṇa tatsvedyaṃ dolāyaṃtreṇa vārtikaiḥ
tāracūrṇaṃ samaṃ lepyaṃ luṅgatoyasamaṃ tathā
govaraiḥ pācayetsvalpameva dvādaśayāmakam
piṣṭistambho bhavettena paścāttārarajaḥ pṛthak
kuryāddaradakhaṇḍena samaṃ sīsaṃ ca dāpayet
gālayenmūṣikāmadhye śītaṃ kṛtvā tu khoṭakam
bhasma mūṣopari nyasya dhmāpayecca śanaiḥ śanaiḥ
śuddhaśaṅkhanibhaṃ rūpyaṃ niṣkamātraṃ hi niḥsaret
dvipalaṃ śuddhasūtaṃ ca dvipalaṃ rasakasya ca
tālakaṃ ca paladvaṃdvaṃ surmilaṃ yugmamātrakam
kūpyāmāropayetsarvaṃ mukhaṃ tāmreṇa rundhayet
vālukāyantrake samyak paced dvādaśayāmakam
kūpīmukhe tu yallagnaṃ sattvaṃ grāhyaṃ prayatnataḥ
śulbe ṣoḍaśavedhena kārayedrajataṃ varam
sūtakaṃ palamekaṃ tu śaṃkhābhaṃ surmilaṃ palam
eraṇḍataile ghṛṣṭaṃ taddhāritaṃ kharpare vare
andhitaṃ tāmrapātreṇa mudritaṃ sudṛḍhaṃ kṛtam
paścāccullyāṃ samāropya vahniṃ kuryācchanaiḥ śanaiḥ
sārdhaṃ yāmaṃ tataḥ pācyaṃ svāṃgaśītaṃ samuddharet
tāmrapātre tu yallagnaṃ sarvaṃ sattvaṃ samāharet
ghṛtāktaṃ ṭaṃkaṇopetaṃ gālitaṃ mūṣikāmukhe
deyaṃ tadvallamātraṃ hi drute tāmre tu sattvakam
śaṃkhābhaṃ jāyate tāraṃ nātra kāryā vicāraṇā
tālaṃ tāmraṃ rītighoṣaṃ samāṃśaṃ kuryādevaṃ gālitaṃ ḍhālitaṃ hi
amle varge saptavāraṃ praḍhālya paścādyojyaṃ tulyabhāge ca rūpye
śuddhaṃ rūpyaṃ ṣoḍaśākhyaṃ hi samyak jātaṃ dṛṣṭaṃ nānṛtaṃ satyametat
śvetaṃ sauvīrakaṃ śuddhaṃ pācitaṃ viṣamuṣṭinā
svacche sūtavare vallaṃ nikṣiptaṃ rūpyakṛdbhavet
śuddhasphaṭikasaṃkāśaṃ surmilaṃ dṛśyate kvacit
mṛtkharpare pācitaṃ hi nimbūkadravasaṃyutam
ghaṭikādvayamānena śuddhakalkaḥ prajāyate
catuḥṣaṣṭyaṃśamānena vedhayecchulbakaṃ śubham
jāyate pravaraṃ tāraṃ sarvadoṣavivarjitam
saptadhātumayī mūṣā kṣārabhasmaprapūritā
kadalyāḥ kṣārakeṇaiva tathāpāmārgasaṃbhavaiḥ
madhye pāradakaṃ muktvā punarevaṃ prapūrayet
anena vidhinā pūryā dvitīyā mūṣikā śubhā
mudritavyā prayatnena govare puṭake nyaset
sūtakaṃ bandham āyāti vaṅgābhaṃ tu prajāyate
drutadrāvaṃ ghātasahaṃ dṛṣṭamevaṃ mayā khalu
netrāṇyāhṛtya matsyānāṃ paktvā dugdhena yāmakam
paścādākṛṣṇakaṇakān ākṛṣya kila kaṇḍayet
tāni śālisametāni tāvacchubhrāṇi kārayet
paścādiṣṭikacūrṇena haste kṛtvā pramardayet
mauktikāni hi jāyante kṛtānyevaṃ mayā khalu
mūṣikāṃ kārayecchuddhāṃ sphāṭikīṃ dahanopalām
mauktikāni tu sūkṣmāṇi nimbūdrāve nidhāpayet
ahorātreṇa sarvāṇi navanītasamāni ca
tasya paṃkasya guṭikāṃ masṛṇāṃ tu prakārayet
paścāttāṃ mūṣikāmadhye citrāgharme dviyāmakam
catvāri kāṃsyabhāṇḍāni caturdikṣu gatāni ca
arbhakāḥ pātayetsarvāḥ madhyabhājanakopari
badhyate mauktikaṃ śreṣṭhataraṃ sarvaguṇairyutam
śuddhaśaṅkhasya cūrṇaṃ hi sūkṣmaṃ kṛtvā prayatnataḥ
ardhabhāgaṃ ca daradaṃ cūrṇayenmatimāṃstataḥ
sadyaḥ sūtāvikakṣīraṃ tena dugdhena mardayet
vartiṃ vidhāya matimān kārpāsāsthiṣu svedayet
svāṃgaśītaṃ samuttārya pravālaṃ ruciraṃ bhavet
ātmaguptāphalaṃ śuṣkaṃ nistuṣaṃ cāṣṭapālikam
māṣasyāṣṭapalaṃ tadvajjalena paripeṣitam
ārdraṃ kṛtvobhayaṃ samyak śilāpaṭṭena peṣayet
kuṃkumaṃ kesaraṃ caiva jātīpatraṃ śatāvarī
gokṣurekṣurabījāni lavaṃgaṃ maricaṃ kaṇā
śṛṅgāṭakaṃ karṣamitaṃ kuryādevaṃ pṛthak pṛthak
sūkṣmacūrṇaṃ vidhāyātha pūrvapiṣṭe nidhāpayet
vaṭakān kārayet paścāt karṣamātrān vipācayet
ghṛtaprasthatrayeṇaiva sutalathya nimajjayet
mākṣike ghṛtamāne vai mukhaṃ rundhyāddinatrayam
madhvājyamiśritaṃ bhuñjyādekaikaṃ vaṭakaṃ prage
saptakāni ca pañcaivamāhāraṃ madhuraṃ bhajet
dugdhaudanaṃ tathā rātrau kṣāramamlaṃ ca varjayet
retaḥkṣayī tathā klībo gacchecca pramadāśatam
aputraḥ putramāpnoti ṣaṇḍho'pi puruṣāyate
dṛṣṭapratyayayogo'yaṃ satyametadudīritam
śatāvarīṃ kṣīravidārikāṃ ca prasthārdhamānāṃ pṛthageva kuryāt
rasaṃ tathā śālmalimadhyamūlāt prasthaṃ sitārdhāḍhakamatra deyam
supācitaṃ vai mṛduvahninā tathā darvīpralepo'pi hi jāyate yathā
tvakpatrakailāḥ saha kesareṇa palapramāṇā hi tato vidadhyāt
lehe suśīte madhu bilvamātraṃ prātaḥ prabhakṣediha karṣamātram
śṛṅgāṭakasyāpi palaṃ vidheyaṃ vārāhikandaśca palapramāṇaḥ
cūrṇīkṛtaṃ gālitameva vastrād bhṛṣṭaṃ tathājyena sitāsametam
lavaṃgakṛṣṇāgarukeśarāṇāṃ palaṃ pradadyāddaśabhāgadugdham
lehaṃ sujātaṃ khalu bhakṣayettat karṣapramāṇaṃ nitarāṃ prabhāte
kāmasya bodhaṃ kurute hi śīghraṃ nārīṃ ramedvai caṭakāyate'sau
śatāvarīgokṣuradarbhamūlaṃ śṛṅgāṭakaṃ nāgabalātmagupte
saṃcūrṇya sarvaṃ pṛthageva pālikaṃ kṣīreṇa pācyaṃ daśabhāgakena
sitā pradeyā daśapālikātra pākaṃ vidadhyādapi cāgniyogāt
madhuplutaṃ bhakṣitamardhayāmāt kāmapradīptiṃ kurute sadaiva
vīryasya vṛddhiṃ jaṭharāgnivṛddhiṃ kāmāgnivṛddhiṃ sahasā karoti
māṣāṇāmātmaguptāyā bījānāmāḍhakaṃ navam
jīvakarṣabhakau jīvāṃ medāṃ vṛddhiṃ śatāvarīm
madhukaṃ cāśvagandhāṃ ca sādhayet prasṛtonmitām
rase tasminghṛtaprasthaṃ gavyaṃ daśaguṇaṃ payaḥ
vidārīsvarasaprasthaṃ prasthamikṣurasasya ca
dattvā mṛdvagninā sādhyaṃ siddhasarpirnidhāpayet
śarkarāyāstugākṣīryāḥ kṣaudrasya ca pṛthak pṛthak
bhāgāṃścatuṣpalāṃstatra pippalyāścāvapetpalam
palaṃ pūrvamito līḍhvā tato'nnam upayojayet
yadīcchedakṣayaṃ śukraṃ śephasaścottamaṃ balam
śrīvāsamastakīnāgakesaraṃ ca lavaṃgakam
kaṃkolaṃ tulasībījaṃ khurāsānyahīphenakam
jāvitrikābdhiśoṣaṃ ca karabhāgurukuṃkumam
kaṅkolakatugākṣīrījātīphalasamāṃśakān
sarvāṇyevaṃ vicūrṇyātha nālikerodare kṣipet
dugdhamadhye vipācyainaṃ dinānyevaṃ hi pañca ca
nālikeraphalādgrāhyaṃ mardayenmadhunā saha
guṭikā kolamātrā hi bhakṣaṇīyā niśāmukhe
vīryastaṃbhaṃ karotyugraṃ caturyāmāvadhiṃ tathā
lavaṃgaṃ śuddhakarpūraṃ jātīpatraṃ phalaṃ tathā
kuṅkumaṃ svarṇabījaṃ ca dhūrtaparṇaṃ prasūnakam
mūlaṃ tvak cābdhiśoṣasya sarvāṇyekatra mardayet
godugdhe śodhanīyaṃ ca bhāgamekaṃ prakalpayet
bhṛṅgīpattrabhavaṃ cūrṇaṃ bhāgaikaṃ svarṇagairikam
bhāvanāṃ postatoyena ekaviṃśatisaṃkhyayā
kārayenmatimān vaidyaḥ śukrastaṃbhakarīṃ vaṭīm
jātīphalārkakarahāṭalavaṅgaśuṇṭhīkaṅkolakeśarakaṇāharicandanāni
etaiḥ samānamahiphenamanena cābhraṃ śvetaṃ nidhāya madhunā vaṭakān vidadhyāt
māṣadvayonmitamamuṃ niśi bhakṣayitvā mṛṣṭaṃ payastadanu māhiṣamāśu pītvā
kurvantu kāmukajanāḥ pratiruddhapātāścetāṃsi tāni cakitāni kalāvatīnām
skandhadeśācca saṃjātaṃ vīryaṃ dardurasaṃbhavam
ghanasāreṇa saṃyuktaṃ karahāṭasya cūrṇakam
saṃmardya kārayeccūrṇaṃ vaṭīṃ mudgapramāṇakām
saṃgharṣya mukhatoyena liṃgalepaṃ prakārayet
yāmārdhaṃ dhārayedbinduṃ satyaṃ guruvaco yathā
postakaṃ palamekaṃ vai śuṃṭhīkarṣaḥ sitā palaikā ca
karṣamitā tvakpayasā pītaṃ reto dhruvaṃ dhatte
śrīgaṅgādharabhaktisaktamanaso vidyāvinodāmbudheḥ
śrīgoḍānvayapadmanābhasudhiyas tasyātmajenāpyayam
sadvaidyena yaśodhareṇa kavinā vidvajjanānandakṛd
grantho'yaṃ grathitaḥ karotu satataṃ saukhyaṃ satāṃ mānase
deśānāṃ surarāṣṭram uttamatamaṃ tatrāpi jīrṇābhidhaḥ
prākāro'sti sa vedaśāstraniratairvipraiśca saṃśobhitaḥ
tasmin śaṃbhupadāravindaratikṛcchrīpadmanābhaḥ svayam
tatputreṇa yaśodhareṇa kavinā graṃthaḥ svayaṃ nirmitaḥ
saṃbodhāya satāṃ sukhāya sarujāṃ śiṣyārthasaṃsiddhaye
vaidyānāmupajīvanāya viduṣām udveganāśāya vai
śrīmaddurgapurātane 'tinipuṇaḥ śrīpadmanābhātmajaḥ
śrīmadbhaṭṭayaśodharaḥ kavivaro granthaḥ svayaṃ nirmame
