sarveṣāmapi muktyarthaṃ muktimārgasya darśanam
deveśa jñānamācāraṃ kṛpayā kathayasva me
īśvara uvāca
jñānācārau varārohe kathayāmi tavādhunā
praviśanti yato mokṣaṃ jñānino dhvastakalmaṣam
yeṣāṃ bodhena saṃjātaṃ kālajñānaṃ varānane
na teṣāṃ jāyate bodhaḥ śāstrakoṭiśatairapi
ato hi nirbhayo vidvān niḥśaṅko vigataspṛhaḥ
jñānotsāhaparo bhūyāt śraddadhāno nirākulaḥ
nirmamaḥ karuṇopetaḥ sarvabhūtābhayapradaḥ
bhajet kālottaraṃ devi mumukṣuryogatatparaḥ
sa brahmā sa śivo viṣṇuḥ sa indraḥ sa ṣaḍānanaḥ
sa guruḥ sarvadevāśca sa yogī sa tapodhanaḥ
paṇḍitaḥ sa mahābhāgaḥ kṛtārthaḥ paramārthataḥ
caladvāyusamaṃ cittaṃ dhriyate yena niścalam
sa upāyo mimokṣasya sadupāttaguṇastu saḥ
sā prajñā tadiha sthairyaṃ tatpuṇyaṃ vyavasāyinām
tadeva tīrthaṃ dānaṃ ca sa tapaśca na saṃśayaḥ
yenopāyena badhyeta vāyubhiścalanaṃ manaḥ
citte calati saṃsāro niścalo mokṣa eva tu
tasmāccittaṃ sthiraṃ kuryāt prajñayā parayā budhaḥ
ekāntikaṃ sukhaṃ yatra tathāivātyantikaṃ bhavet
niṣkarmaṇi pare tattve ko na rajyeta paṇḍitaḥ
nivṛtto viṣayajñānāt niṣkalajñānatatparaḥ
anicchannapi medhāvī labhate mokṣamakṣayam
asmitākalayā yuktaṃ caitanyaṃ sakalaṃ smṛtam
asmitārahitaṃ cetaś caitanyaṃ śaktirucyate
tathā prakāśitaṃ viśvaṃ śaktidhyānamudāhṛtam
sarvālambavinirmuktaṃ niṣkalaṃ jñānamucyate
ahamaṃśena yacchūnyaṃ cinmātrālokamadvayam
muktibījaṃ tadākhyātaṃ parayogapravartakam
cakrāṇi nāḍayaḥ padmadevatābījamaṇḍalam
rūpamityādikaṃ kiṃcid dhyeyaṃ naiva kadācana
kuhakaṃ mantrajālaṃ ca prāṇāyāmādi dhāraṇam
sarvametanna kartavyaṃ mokṣamakṣayamicchatā
nātra pūjā namaskāro na japo dhyānameva ca
kevalaṃ jñānamityuktaṃ veditavyaṃ na kiṃcana
bahirāhitacittānāṃ jāyante bandhahetavaḥ
bahiścittaṃ nivāryaiva vindan loke na sīdati
nātra kiṃcidbahirnāntaṃ na madhyaṃ nāpyadhaḥ kvacit
sarvākāraṃ nirākāraṃ svasaṃvedyaṃ virājate
yadyadālokya yo jantuḥ kurute karmasañcayam
tadgatirjāyate yasmān nirālokaṃ tu cintayet
heturnāsti phalaṃ nāsti nāsti karma svabhāvataḥ
asadbhūtamidaṃ sarvaṃ nāsti loko na laukikaḥ
nirālambamidaṃ sarvaṃ nirālambaprakāśitam
nirālambamidaṃ kṛtvā nirālambo bhaviṣyati
vyomākāraṃ mahāśūnyaṃ vyāpakaṃ yo na bhāvayet
saṃsārī sa bhavelloke bījakośakrimiryathā
jñānotpattinimittaṃ tu kriyāścaryāḥ prakīrtitāḥ
yogaṃ sālambanaṃ tyaktvā niṣprapañcaṃ vicintayet
pātālāt śaktiparyantaṃ sarvametadabhīpsitam
bhagnaṃ yaiḥ śūnyamantreṇa te smṛtāḥ śūnyavedinaḥ
viṣaye lolupaṃ cittaṃ markaṭādapi cañcalam
sarvaśūnyapade sthitvā tato nirvāṇameṣyati
sarvatattvādyasaṃbhinnaṃ dehād bhinnaṃ tathaiva ca
ahamasmādyasambhinnaṃ caitanyaṃ sarvatomukham
ākāśamiva sarvaṃ tu sabāhyābhyantaraṃ priye
parānandamarūpaṃ tu paśyannānandabhāgbhavet
nirindhano yathā vahniḥ svayameva praśāmyati
grāhyābhāvānmanastadvat svayameva pralīyate
mohikā mūrchikā māyā svapnaśceti caturvidhaḥ
suṣuptirjāgṛtiścaiva sarvametat parityajet
dehāt sūkṣmagatāt prāṇāccittād buddherahaṅkṛteḥ
sarvasmādbhinna evāhaṃ cintayan labhate citam
sadābhibhūtaye cittaṃ nidrayā smaraṇādinā
bodhayitvā prayatnena kuryāt svasthaṃ punaḥ punaḥ
yadā sthiraṃ bhaveccittaṃ cālayanna kathaṃcana
na kiṃciccintayet tatra sthirameva tu kārayet
āśrayālambanaṃ cittaṃ tadvat kuryānnirāśrayam
cañcalaṃ niścalaṃ kuryāt niścalaṃ na tu cālayet
sarvabhūtalaye jāte yadyadvyoma sunirmalam
tattadrūpaṃ svakaṃ dhyāyed vyāptaṃ caiva tu nirmalam
tadeva janmasāphalyaṃ pāṇḍityamidameva hi
caladvāyusamaṃ cittaṃ niścalaṃ dhriyate hi yat
naivordhvaṃ dhārayeccittaṃ na madhyaṃ nāpyadhaḥ kvacit
antarbhāvavinirmuktaṃ sadā kuryānnirāśrayam
nidrāyāṃ bodhayeccittaṃ vikṣiptaṃ śamayet punaḥ
pakṣadvayaparityāge samprāpte naiva cālayet
nirāśrayaṃ sadā cittaṃ sarvālambanavarjitam
mano'vasthāvinirmuktaṃ vijñeyaṃ muktilakṣaṇam
sarvālambanaśūnyaṃ ca dhārayitvā mano hṛdi
yajjñānaṃ jāyate spaṣṭaṃ tadabhyāsaparo bhavet
ye dhyāyanti paraṃ śūnyaṃ niṣkalaṃ niravasthitam
te yānti paramaṃ sthānaṃ janmamṛtyuvivarjitam
devā devyastathā cānye dharmādharmau ca tatphalam
āśrayāśrayivijñānaṃ saṃsārasya ca bandhanam
āśrayo dvandvamityuktaṃ dvandvatyāgāt parodayaḥ
jīvanmuktastadā yogī dehatyāgād vimucyate
vairāgyeṇa vapustyāgo na vai kāryo manīṣiṇā
ārambhataḥ kriyānāśe svayameva vipatsyate
hṛtsaroje hyahaṃrūpā yā citirnirmalācalā
ahaṅkāraparityāgāt sā citirmokṣadāyinī
sarvopādhivinirmuktaṃ cidrūpaṃ yannirantaram
tacchivo 'hamiti dhyātvā sarvāsaktiṃ visarjayet
deśajātyādisambaddhān varṇāśramasamanvitān
bhāvānetān parityajya svabhāvaṃ bhāvayedbudhaḥ
ahameko na me kaścin nāhamanyasya kasyacit
na taṃ paśyāmi yasyāhaṃ taṃ na paśyāmi yo mama
ahameva paraṃ brahma jagannātho maheśvaraḥ
iti syānniścito mukto baddhaḥ syādanyathā pumān
aśarīraṃ yadātmānaṃ paśyati jñānacakṣuṣā
tadā bhavati śāntātmā sarvato vigataspṛhaḥ
yo 'sau sarveṣu śāstreṣu paṭhyate hyaja īśvaraḥ
akāyo nirguṇo hyātmā so 'hamasmi na saṃśayaḥ
vijñāptimātro hi sadā viśuddhaḥ sarvatra yasmātsatataṃ vimuktaḥ
nādeyaheyo hyahamapratarkyas tasmātsadā brahmamayo viśokaḥ
ā mastakaṃ pādatalāvasānaṃ sāntarbahiścarmapaṭāvanaddham
tatkṛtsnamevāmṛtarūpamanyac cidrūpamātmānamananyasiddhim
īśo 'hamevāsya carācarasya pitā ca mātā ca pitāmahaśca
dhyānaṃ samāsthāya padaṃ caturthaṃ dhyāyanti māmeva vimuktikāmāḥ
brahmādibhirdevamanuṣyanāgair gandharvayakṣāpsarasāṃ gaṇaiśca
yajñairanekairahameva pūjyo māmeva sarve pratipūjayanti
tapobhirugrairvividhaiśca dānair māmeva sarve pratipūjayanti
bhūtāni cāhaṃ sthirajaṅgamāni yāvanti cānyānyahameva tāni
na sthūlasūkṣmo na ca śūnyarūpo jñānaikarūpo jagadekabandhuḥ
nirantaro nirmala īśvaro 'haṃ svapnādyavasthācyutiniṣprapañcaḥ
anādivijñānamajaṃ purāṇaṃ guhāśayaṃ niṣkalamaprapañcam
nirañjanaṃ niṣpratimaṃ nirīśam adṛśyamagrāhyamacintyarūpam
sanātanaṃ brahma nirantaraṃ yat pade pade so 'hamiti prapaśyet
yo bhāvatastiṣṭhati niṣprakampaḥ sa brahmabhūto 'mṛtatāmupaiti
jñānamevaṃ varārohe kathitaṃ mokṣasiddhaye
ācāraṃ kathyamānaṃ tu sāmprataṃ śṛṇu taṃ mayā
na snānaṃ na japaḥ pūjā homo naiva ca sādhanam
agnikāryādikāryaṃ ca naitasyāsti maheśvari
niyamo 'pi na tasyāsti kṣetrapīṭhe ca sevanam
nārcanaṃ pitṛkāryādi tīrthayātrā vratāni ca
dharmādharmaphalaṃ nāsti na tithirlaukikakriyā
saṃtyajetsarvakarmāṇi lokācāraṃ ca sarvaśaḥ
samayācāraniḥśeṣān kṛtyajātaṃ tu bandhanam
saṃkalpaṃ ca vikalpaṃ ca ye cānye kuladharmikāḥ
siddhīśca vividhākārāḥ pātālādi rasāyanam
pratyakṣeṇāpi labhyeran naiva gṛhṇīta sādhakaḥ
sarve te paśubandhāḥ syur adhomārgapradāyakāḥ
etairnāsti parā muktiś cidrūpaṃ vyāpakaṃ vinā
yena kena viśeṣeṇa sarvāvastho 'pi yogadhṛk
kṣetrapīṭhe ca sandehād varjayedyadi kautukam
kṛmikīṭapataṅgāśca tathā devi vanaspatīn
na nāśayed budho jīvān paramārthamatiryataḥ
na mūlotpāṭanaṃ kuryāt pattracchedaṃ vivarjayet
bhūtapīḍāṃ na kurvīta puṣpāṇāṃ ca nikṛntanam
svayampatitapuṣpaistu kartavyaṃ śivapūjanam
māraṇoccāṭanādīni vidveṣastambhane tathā
jvarabhūtagrahāveśavaśyākarṣaṇamohanam
na kuryāt kṣudrakarmāṇi kāṣṭhapāṣāṇapūjanam
samo 'mitre ca mitre ca samo loṣṭe ca kāñcane
abhilāṣo na kartavya indriyārthe kadācana
ātmārāmo bhavedyogī nirbhayo vigataspṛhaḥ
samanindāpraśaṃsaśca sarvabhūtasamastathā
samadṛṣṭistu kartavyā yathātmani tathā pare
vivādaṃ lokagoṣṭhīṃ ca kalahāśca vivarjayet
śāstragoṣṭhīṃ na kurvīta kubhāṣitasubhāṣitān
īrṣyāṃ paiśunyadambhe ca rāgaṃ mātsaryameva ca
kāmakrodhau bhayaṃ śokaṃ tyajetsarvaṃ śanaiḥ śanaiḥ
sarvadvandvavinirmuktaḥ santataṃ janavarjitaḥ
anenaiva śarīreṇa sarvajñaḥ san prakāśate
jñānenaiva yathā mokṣas tathā siddhirnirarthikā
tathāpi bhogamicchantaḥ siddhimicchanti sādhakāḥ
aṇimādiguṇāvāptir jāyatāṃ vā na jāyatām
tathāpi mucyate dehī patiṃ vijñāya nirmalam
pañcabhūtātmako dehaḥ śivastatraiva tiṣṭhati
śivādyavaniparyanto loko 'yaṃ śaṅkarātmakaḥ
īdṛśaṃ jñāninaṃ dṛṣṭvā pūjayanti ca ye narāḥ
gandhaṃ puṣpaṃ phalaṃ dhūpaṃ snānaṃ vastraṃ ca bhojanam
nivedayanti ye kecid vāṅmanaḥkāyakarmabhiḥ
tathaiva te vimucyante muktimārgābhikāṅkṣiṇaḥ
stutinindākarāstasya puṇyapāpe samāpnuyuḥ
yajjñānācaraṇaṃ pṛṣṭaṃ tat sarvaṃ kathitaṃ mayā
kālajñānaṃ varārohe kimanyat paripṛcchasi
