paribhāṣādhyāyamādau yo'dhīte rasasādhakaḥ
rasatantrārthavijñāne na sa muhyati kutracit
nigūḍhānuktaleśoktasaṃdigdhārthapradīpikā
suniścitārthā vibudhaiḥ paribhāṣā nigadyate
saindhavaṃ cātha sāmudraṃ viḍaṃ sauvarcalaṃ tathā
romakaṃ ceti vijñeyaṃ budhairlavaṇapañcakam
sindhujaṃ rucakaṃ pākyametat trilavaṇaṃ smṛtam
prakīrtitaṃ ca lavaṇatrikaṃ vā lavaṇatrayam
tatrāpi saindhavaṃ mukhyaṃ vidvadbhiḥ parikīrtitam
ukte lavaṇasāmānye saindhavaṃ viniyojayet
svarjikṣāro yavakṣāraḥ kṣāradvayamudāhṛtam
saubhāgyena samāyuktaṃ kṣāratrikam udāhṛtam
muṣkakṣāro yavakṣāraḥ kiṃśukakṣāra eva ca
svarjikṣāras tilakṣāraḥ kṣārapañcakamucyate
sudhāpalāśaśikharaciñcārkatilanālajāḥ
svarjikā yāvaśūkaśca kṣārāṣṭakamudāhṛtam
sairibhājāvikarabhagokharadvipavājinām
mūtrāṇīti bhiṣagvaryair mūtrāṣṭakam udāhṛtam
kharebhoṣṭraturaṅgāṇāṃ puṃsāṃ mūtraṃ praśasyate
go'jāvimahiṣīṇāṃ ca mūtraṃ strīṇāṃ hitaṃ matam
nikhileṣvapi mūtreṣu gomūtraṃ guṇavattamam
ato viśeṣānuktau tu gomūtraṃ viniyojayet
gokhuraistāḍitaṃ goṣṭhe śuṣkaṃ cūrṇopamaṃ ca yat
gomayaṃ tatsamākhyātaṃ budhair govarasaṃjñakam
jambīraṃ nimbukaṃ caiva tvamlavetasamamlikā
nāraṅgaṃ dāḍimaṃ caiva vṛkṣāmlaṃ bījapūrakam
cāṅgerī caṇakāmlaṃ ca karkandhuḥ karamardakaḥ
cukrikā ceti sāmānyādamlavargaḥ prakīrtitaḥ
amlavetasajambīraluṅganāraṅganimbukaiḥ
phalapañcāmlakaṃ khyātaṃ kīrtitaṃ cāmlapañcakam
koladāḍimavṛkṣāmlacāṅgerīciñcikārasaiḥ
pañcāmlakaṃ samākhyātaṃ tvamlapañcakameva ca
sarveṣāmamlajātīnāṃ nimbūkaṃ guṇavattamam
amlavetasakaṃ vāpi tvamlikā vā guṇādhikā
guḍūcī nimbamūlatvak bhiṣaṅmātā nidigdhikā
paṭolapatramityetat pañcatiktaṃ prakīrtitam
iṣṭikācūrṇaṃ bhasma tathā valmīkamṛttikā
gairikaṃ lavaṇaṃ ceti kīrtitāḥ pañcamṛttikāḥ
ājyaṃ guḍo mākṣikaṃ ca vijñeyaṃ madhuratrikam
mataṃ trimadhuraṃ cāpi tathaiva madhuratrayam
gavyaṃ kṣīraṃ dadhi ghṛtaṃ mākṣikaṃ cātha śarkarā
pañcāmṛtaṃ samākhyātaṃ rasakarmaprasādhakam
gavyaṃ kṣīraṃ dadhi ghṛtaṃ gomūtraṃ gomayaṃ tathā
ekatra yojitaṃ tulyaṃ pañcagavyamihocyate
ravikṣīraṃ vaṭakṣīraṃ snuhīkṣīraṃ tathaiva ca
kṣīratrayamiti khyātaṃ māraṇādau praśasyate
kariṇī ghoṭikā dhenustvavikā chāgikoṣṭrikā
mahiṣī gardabhī nārī kākodumbarikā sudhā
dugdhikodumbaraścārko nyagrodho'śvatthatilvakau
eṣāṃ dugdhaiḥ samākhyāto dugdhavargaḥ samāsataḥ
tilasarṣapakonmattabhallātairaṇḍanimbajaiḥ
umādīnāṃ ca tailaistu tailavargo'tra saṃmataḥ
nirdravairdhātubhiścātha gandhādibhiḥ peṣitaḥ pāradaḥ ślakṣṇatāṃ prāpitaḥ
kajjalābho yadā jāyate'sau tadā nāmataḥ kovidaiḥ kajjalītyucyate
kajjalī kajjalaṃ caiva matā kajjalikā ca sā
rasasampādanādau ca viśeṣātsā vidhīyate
sadravair gandhakādyaiśca dhātubhiḥ peṣito rasaḥ
suślakṣṇaḥ paṅkasaṅkāśo rasapaṅka iti smṛtaḥ
sūtaṃ vimardya gandhena dugdhādyaistu dravaistathā
peṣaṇātpiṣṭatāṃ nītā matā piṣṭī ca piṣṭikā
ūrdhvapātanayantreṇa hiṅgulādutthito rasaḥ
hiṅgulotthaḥ smṛtaścaiva hiṅgulākṛṣṭa ucyate
koṣṭhyāṃ dhmātasya vajrāderdrāvakauṣadhibhiḥ samam
sāro yo nirgataḥ so'tra sattvamityabhidhīyate
bāṣpasvedanayantreṇa vanauṣadhisamudbhavaḥ
sāraḥ sattvamiti proktaṃ rasatantravicakṣaṇaiḥ
sikthakaṃ tilatailaśca yuktamānavimiśritam
vipakvaṃ navanītābhaṃ sikthatailaṃ prakīrtitam
guñjā madhu guḍaḥ sarpiḥ saubhāgyaṃ guggulustathā
pūrvācāryaiḥ kīrtito'yaṃ dhātūnāṃ drāvako gaṇaḥ
saṃdrāvitasya dravyasya drave nikṣepaṇaṃ tu yat
ḍhālanaṃ tatsamuddiṣṭaṃ rasakarmaviśāradaiḥ
ājyaṃ guñjātha saubhāgyaṃ kṣaudraṃ ca purasaṃjñakam
etattu militaṃ vijñairmitrapañcakamucyate
vividhānāṃ tu lohānāṃ drāvaṇāya viśeṣataḥ
rasatantraviśeṣajñair yujyate mitrapañcakam
dravyāntaravinikṣepo drute vaṅgādike tu yaḥ
kriyate sa pratīvāpa āvāpaśca nigadyate
dhātvādervahnitaptasya jalādau yanniṣecanam
sa nirvāpaḥ smṛtaścāpi niṣekaḥ snapanaṃ ca tat
yadā tu jvalano jvālākulaḥ śuklasamutthitiḥ
sattvanirgamakālaḥ sa śuddhāvarta iti smṛtaḥ
saṃdrāvitā kajjalikāgniyogād rambhāpalāśe cipiṭīkṛtā ca
rasāgamajñaiḥ khalu parpaṭī sā prakīrtitā parpaṭikā ca saiva
yat śliṣṭalohayorekatarasya pariṇāśanam
aparasya ca lohasya bhavecca parisādhanam
ādhmānād vaṅkanālena tāḍanaṃ tadihocyate
saṃjātatāḍanaṃ lohaṃ tāḍitaṃ parikīrtitam
tāḍitaṃ vaṅkanālena sauṣadhaṃ ghoṣakaṃ yadā
syānmuktaraṅgaṃ tattāmraṃ ghoṣākṛṣṭamihocyate
karapramāṇaṃ yannālaṃ pittalādivinirmitam
vahnau phūtkāradānāya vaṅkanālaṃ taducyate
jvalanasthitameveha śītalatvamupaiti yat
svāṅgaśītaṃ taduddiṣṭaṃ svataḥśītaṃ ca tanmatam
vahnerbahiḥ samānīya yad dravyaṃ yāti śītatām
bahiḥśītaṃ taduddiṣṭaṃ bāhyaśītaṃ ca tanmatam
yaccūrṇitasya dhātvāderdravaiḥ saṃpeṣya śoṣaṇam
bhāvanaṃ tanmataṃ vijñair bhāvanā ca nigadyate
draveṇa yāvatā dravyaṃ cūrṇitaṃ tvārdratāṃ vrajet
tāvān eva dravo deyo bhiṣagbhir bhāvanāvidhau
bhāvyadravyamitaḥ kvāthyo jalamaṣṭaguṇaṃ tataḥ
vasvaṃśuśoṣitaḥ kvātho deyaḥ kvāthena bhāvane
uddiṣṭairauṣadhaiḥ sārddhaṃ kriyate peṣaṇādikam
malavichittaye yattu śodhanaṃ tadihocyate
mṛtaṃ lohaṃ vinikṣiptaṃ yadā tarati vāriṇi
rasatantrasuniṣṇātaistad vāritaramīritam
tarjanyaṅguṣṭhasaṃghṛṣṭaṃ viśedrekhāntaraṃ tu yat
niviṣṭaṃ ca bahirnaiti mṛtalohaṃ taducyate
mṛtaṃ lohaṃ puṭe dhmātaṃ tārājyamadhusaṃyutam
na tyajettāramānaṃ vā mṛtalohaṃ taducyate
samitrapañcakaṃ dhmātaṃ prakṛtiṃ naiti yat punaḥ
apunarbhavamuktaṃ tannirutthaṃ ca tadīritam
apunarbhavasaṃjñaṃ yallohaṃ tārasamanvitam
yadā tāre na lagati tannirutthamihocyate
lohādīnāṃ mṛtānāṃ vai śiṣṭadoṣāpanuttaye
kriyate yastu saṃskāra amṛtīkaraṇaṃ matam
yantreṇa nāḍikākhyena vahnisantāpayogataḥ
binduśo yatsrutaṃ nīraṃ tat parisrutam ucyate
mānam ādau parīkṣeta yogānnirmāpayettataḥ
yoganirmāṇasiddhyarthaṃ mānaṃ nirdiśyate 'dhunā
ṣaḍbhistu sarṣapair gaurair yavastvekaḥ prakīrtitaḥ
tribhir yavaiśca guñjaikā matā saiveha raktikā
vasusaṃkhyonmitābhiśca raktikābhistu māṣakaḥ
māṣakai ravisaṃkhyātaistolakaṃ parikīrtitam
vaṭakaḥ kṣudrakaścaiva draṃkṣaṇaśca prakīrtitaḥ
tolakadvitayeneha karṣaḥ syātsaiva tindukaḥ
akṣaḥ sa eva kathito viḍālapadakaṃ tathā
kavalagrahasaṃjñaśca suvarṇaśca nigadyate
karṣadvayaṃ tvardhapalaṃ syācchuktiśca nigadyate
matā cāṣṭamikā saiva palārdhaṃ ca prakīrtitam
śuktibhyāṃ tu palaṃ jñeyaṃ muṣṭiḥ ṣoḍaśikā ca sā
caturthikā ca bilvaṃ ca prakuñcaśca nigadyate
palābhyāṃ prasṛtaṃ jñeyaṃ prasṛtiśca nigadyate
prasṛtibhyāṃ samākhyātaḥ kuḍavaścāñjaliḥ smṛtaḥ
kuḍavābhyāṃ śarāvaḥ syānmānikā ca nigadyate
tadevāṣṭapalaṃ khyātaṃ rasatantre vicakṣaṇaiḥ
daśabhiśca palairatra serastvādhunikaḥ smṛtaḥ
aśītitolakamitaḥ sa eva serakaḥ smṛtaḥ
ardhaṃ siddharasādīnāṃ tathaiva ghṛtatailayoḥ
pādastu mṛtadhātvāderavalehasya cāṣṭamaḥ
bhāgasturīyo'riṣṭādeścūrṇādīnāṃ ca saptamaḥ
bhiṣagvarāya loke'smin svāsthyamaṅgalakāmyayā
dhanvantariṃ vinirdiśya rogibhirdīyate tu yaḥ
pūrvācāryaiḥ samākhyāto bhāgo dhanvantarestu saḥ
bhāgāddhanvantarer lobhād adhikaṃ yo haredbhiṣak
dadyācca bheṣajaṃ duṣṭaṃ sa vai viśvāsaghātakaḥ
iyamiha rasatantrāgādharatnākarādyā
paricitaparibhāṣāmūlyaratnāni citvā
rucirataraniveśā gumphitā kaṇṭhamālā
bhavatu vibudhakaṇṭhālambinī sā nitāntam
mūṣā hi kumudī khyātā proktā kumudikā ca sā
krauñcikā vahnimitrā ca pācanī ca nigadyate
muṣṇāti doṣānyasmātsā tasmānmūṣā prakīrtitā
kumudākārasādṛśyāt kumudī ca nigadyate
vahnirmitraṃ yataścāsyā vahnimitrā tataḥ smṛtā
dravyapācanayogācca pācanī samudīritā
dravyapūritamūṣādeḥ dravyapātanivṛttaye
ācchādakaṃ bhaved yattu pidhānaṃ tadihocyate
mūṣādīnāṃ tu yatsandhau kiṭṭādyaiḥ syādvilepanam
tat saṃdhilepanaṃ khyātaṃ taccoktaṃ sandhibandhanam
saśarkarā pāṇḍurā ca vahnitāpasahā ciram
sthūlā ca mṛttikā yā syāt mūṣārthaṃ sā matottamā
śikhitrakairdagdhatuṣaiḥ śaṇena saladdikā daṇḍasukuṭṭitā ca
yā mṛttikā tadvihitā tu mūṣā sāmānyamūṣā kathitā rasajñaiḥ
trayo bhāgā mṛdo dvau tu śaṇaladdikayostathā
bhāgo dagdhatuṣādeśca kiṭṭasya tvardha eva ca
ebhiḥ kṛtā tu yā mūṣā vajramūṣā tu sā matā
prayujyate viśeṣeṇa sattvapātanakarmaṇi
tuṣādyaiśca biḍādyaiśca kṛtā cāpi vilepitā
sūtasiddhikarī caiṣā yogamūṣā nigadyate
samair bhūnāgagārādyais tuṣādyaiścāpi nirmitā
kṣīraiśca māhiṣair mūṣā vajradrāvaṇikā matā
vajradrāvaṇikā mūṣā vajrasattvaprasādhikā
yāmadvayamapi dhmātā nāsau dravati karhicit
dagdhaṣaḍguṇagāreṇa mṛdā cāsitayā tu yā
vidhīyate ca kiṭṭādyair gāramūṣā tu sā matā
yāmayugmamapi dhmātā nāsau dravati niścitam
ḍhālanādau viśeṣeṇa rasajñaiḥ sā prayujyate
sāpidhānā śikhopetā gostanākārasannibhā
sattvadrāvaṇaśuddhyarthā sā mūṣā gostanī matā
sampuṭākāratāṃ nītā malladvitayayojanāt
mallamūṣā samākhyātā parpaṭyādiprasādhikā
vartulā cipiṭā mūle sthūlā cāyāmavistarā
vistṛtāsyā ca yā mūṣā mahāmūṣā tu sā matā
lohābhratāpyasattvādeḥ puṭanārthaṃ bhiṣagvaraiḥ
prayujyate mahāmūṣā sthūlamūṣā ca sā smṛtā
dhattūrapuṣpākāreṇa sacchidrāṣṭāṅgulena ca
nālena tūrdhvataḥ śliṣṭāṃ sudṛḍhaṃ dvādaśāṅgulā
vṛntākasadṛśākārā mūṣā vṛntākamūṣikā
sādhayetkharparādīnāṃ sattvaṃ vai mūṣayānayā
dravye dravonmukhe jāte mūṣāyā vahniyogataḥ
niṣkāsanaṃ kṣaṇaṃ yattu tanmūṣāpyāyanaṃ matam
aṅgāradhānikā khyātā hasantī ca hasantikā
aṅgāraśakaṭī cāpi hasanī ca nigadyate
aṅgāradhānikā hyeṣā mṛdudravyaprasādhikā
vaṅgādīnāṃ ḍhālanādau viśeṣeṇa prayujyate
sattvādipātanādyarthā dravyaḍhālanasādhikā
vahnisaṃdhānikā yā tu koṣṭhikā sā nigadyate
nṛpahastamitotsedhe tadardhāyāmavistṛtā
madhyataścaturasrā ca mṛdā ca parilepitā
caturaṅgulamānena randhreṇa pariśobhitā
nālikāṃ samakoṇāṃ ca randhre tiryaṅ niveśayet
nālikāyā mukhe caiva bhastrāvaktraṃ niveśayet
āpūrya kokilaiḥ koṣṭhīṃ dravyamūṣānvitāṃ dhamet
aṅgārakoṣṭhikā khyātā dravyaḍhālanasādhikā
sattvānāṃ pātane ceyaṃ viśeṣādviniyujyate
vitastivistṛtaṃ gartaṃ bhūmau kuryādvidhānataḥ
tanmadhye vartulaṃ chidraṃ nimnaveśe prakalpayet
gartamadhyagate chidre tiryaṅ nālaṃ niveśayet
nālavaktre ca bhastrāyā mukhaṃ samyak nirodhayet
dravyamūṣāṃ koṣṭhikāyāṃ nidhāya bhastrayā dhamet
pātālakoṣṭhikā hyeṣā mṛdudravyaprasādhikā
rasoparasalohādeḥ pākamānapramāpakam
utpalādyagnisaṃyogāt yat tadatra puṭaṃ smṛtam
bhavedyataḥ puṭādeva doṣahānirguṇodayaḥ
rasoparasalohānāṃ puṭapākastataḥ smṛtaḥ
puṭapākena lohāder nirutthatvaṃ ca dīpanam
bhavedvāritaratvaṃ ca puṭapākastataḥ smṛtaḥ
mṛtalohādikaṃ yasmādatiśete mṛtaṃ rasam
puṭapākavidhānena puṭaṃ tasmātpraśasyate
mūṣāgate tu lohādau puṭanīye viśedyathā
vahnistu svānukūlyena tathā syāttu puṭakramaḥ
dravyāṇāṃ bhāvitānāṃ tu bhāvanauṣadhajai rasaiḥ
śoṣaṇaṃ sūryatāpe yat tat sūryapuṭamucyate
vyāmārdhanimne caturasrarūpe hastadvayāyāmamite ca kuṇḍe
vanyotpalāpūritagarbhabhāge mūṣāṃ nidadhyāt puṭanīyapūrṇām
punastu vinyasya vanotpalāni sampūrayetkuṇḍamukhaṃ rasajñaḥ
saṃdīpya vahniṃ puṭanaṃ tatastanmahāpuṭākhyaṃ vibudhaiḥ pradiṣṭam
nṛpakaracaturasrotsedhadairghye tu kuṇḍe chagaṇagaṇabhṛtārdhe mūṣikāṃ sthāpayitvā
puṭanamiha bhaved yacchāṇapūrṇe 'rdhe bhāge gajapuṭam iha tantre bhāṣitaṃ tad rasajñaiḥ
kuṇḍe tvaratnimānena caturasre tathocchrite
puṭaṃ yad dīyate tattu vārāhapuṭamucyate
vitastidvayamānena nimne ca caturasrake
puṭaṃ yad dīyate tattu mataṃ kukkuṭakaṃ budhaiḥ
vanyotpalairaṣṭasaṃkhyaiḥ kṣitau yaddīyate puṭam
rasādīnāṃ tu siddhyarthaṃ tatkapotapuṭaṃ smṛtam
gorvarairvā tuṣairvāpi khalu kuṇḍe'thavā kṣitau
puṭaṃ yaddīyate vijñaistad gorvarapuṭaṃ smṛtam
mūṣāgarbhe tuṣāpūrṇe sthūle bhāṇḍe'gniyojanāt
dīyate yatpuṭaṃ vijñaistad bhāṇḍapuṭam ucyate
prataptavālukāgarbhe nyasya mūtrādikaṃ dṛḍham
yad dīyate puṭaṃ tattu vālukāpuṭamucyate
bhūmigarbhe kumudikāṃ vinyasya dvyaṅgulopari
yad dīyate puṭaṃ tattu puṭaṃ bhūdharasaṃjñakam
gorvarairvā tuṣairvāpi vitastyūrdhvaṃ puṭaṃ tu yat
mṛdudravyaprasiddhyarthaṃ tallāvakapuṭaṃ matam
puṭanānmānanirdeśe vīkṣya dravyabalābalam
puṭeṣvanyatamaṃ dadyāt yatsyād yuktatamaṃ bhṛśam
upalaṃ cotpalaṃ khyātaṃ giriṇḍaṃ piṣṭakaṃ tathā
chāṇaṃ ca chagaṇaṃ caiva karīṣaṃ ca nigadyate
rasoparasalohādyā māraṇādyarthasiddhaye
yantryante'nena yasmāttu tasmādyantraṃ prakīrtitam
sūtādikaṃ svedanīyaṃ nikṣipettriguṇāmbare
sphītakena nirudhyātha poṭṭalīṃ kārayed bhṛśam
pūritārdhodare bhāṇḍe dravaistanmukhapārśvayoḥ
randhradvayaṃ vidhāyātha tatra daṇḍaṃ vinikṣipet
daṇḍamadhye tu sudṛḍhaṃ badhnīyād dravyapoṭṭalīm
gurudarśitamārgeṇa vahniṃ prajvālayedadhaḥ
svedayecca tataścaitaddolāyantramiti smṛtam
dravyāṇāṃ śodhanādyarthaṃ viśeṣeṇa niyujyate
dvādaśāṅgulamukhī suvartulā sudṛḍhā ca khalu garbhavistṛtā
aṅguladvayamitoṣṭhasaṃyutā pātane bhavati nimnagā ghaṭī
uktasarvaguṇasaṃyutā tale chidrayuktadṛḍhavṛttikānvitā
ūrdhvagā ca jaṭharojjvalā ghaṭī tūrdhvapātanavidhau praśasyate
nimnagāyāṃ rasaṃ kṣiptvā melayedanayormukham
saṃveṣṭya śoṣayet sandhiṃ cullyāmāropayettataḥ
nalikāṃ vṛttikāchidre nyasya sandhiṃ pralepayet
vṛttimadhye kṣipettoyaṃ nalikāmukhamārgataḥ
taptaṃ niṣkāsayettoyaṃ śītalaṃ ca vinikṣipet
rasajñaiḥ kīrtitamidamūrdhvapātanayantrakam
ūrdhvapātrāntare sūtaṃ liptvādhaḥ pātrake jalam
nikṣipya bhūmau gataṃ ca vidhāya vinyased dṛḍham
pradīptaiśchagaṇaistatra vahniṃ prajvālayed bhṛśam
rasajñaiḥ kīrtitamidam adhaḥpātanayantrakam
natanāle ghaṭe dīrghe rasarājaṃ vinikṣipet
tannālaṃ yojayedanyakumbhagarbhe prayatnataḥ
rodhayedatha yatnena rasagarbhaghaṭīmukham
tato rasaghaṭasyādho vahniṃ prajvālayed bhṛśam
pūrayecca ghaṭaṃ tvanyaṃ vimalaiḥ śītalairjalaiḥ
yantrametatsamākhyātaṃ tiryakpātanasaṃjñakam
mṛnnirmitaṃ pātramihāhared dṛḍhaṃ vitastigambhīramatho'tinūtanam
bhūtyā tadardhaṃ paripūrya yatnāt tālādigolān kramaśo nidadhyāt
nirdiṣṭabhūtyaiva tadūrdhvabhāgaṃ prapūrya saṃmudrya ca bhāṇḍavaktram
cullyāṃ nidhāyāgnimatha pradadyādetanmataṃ vai khalu bhasmayantram
jalapūritabhājanamadhyagate ghaṭakharparake vinidhāya rasam
balimadhyagataṃ kumudīnihitaṃ caṣakeṇa bhṛśaṃ pidadhīta tataḥ
kṛtasandhivilepanam ambumṛdā khalu khādirakokilakairjvalanam
paridīpya bhṛśaṃ supaced gaditaṃ kila kacchapasaṃjñakayantram idam
balijāraṇasiddhyarthaṃ yantraṃ kacchapasaṃjñakam
samākhyātaṃ rasācāryai rasasiddhapradāyakam
vālukācitasarvāṅgāṃ kumudīṃ kuṇḍagāṃ pacet
ācchādya dīptairupalair yantraṃ bhūdharasaṃjñakam
mṛdaṅgasadṛśākāraṃ śūnyagarbhaṃ ca saṃdṛḍham
pātraṃ nirmāpayed yuktyā rasatantravicakṣaṇaḥ
vyāvartanapidhānena saṃyuktaṃ tvekapārśvataḥ
paribhramaṇaśīlau ca vāraṅgau pārśvayostathā
kārayecca tato yuktyā sūtaṃ gandhaṃ ca nikṣipet
vyāvartanapidhānaṃ ca sudṛḍhaṃ saṃniveśayet
tato narotsedhamitau stambhau bhūmau tu vinyaset
sammukhīnatayā tatra vidhānajño bhiṣagvaraḥ
tataḥ pralambayed yantraṃ stambhayordaṇḍasaṃśritam
mṛdaṅgayantrakam idaṃ rasajñaiḥ parikīrtitam
nirmātuṃ kṛtrimaṃ mlecchaṃ rasatantravicakṣaṇaiḥ
mṛdaṅgayantram adhunā viśeṣeṇa yujyate
sthālyāṃ saṃsthāpya lohādi mallenāvṛṇuyānmukham
sthālyadho jvālayedagniṃ sthālīyantramidaṃ smṛtam
savastrakuṭṭitamṛdā liptāṅgīṃ ca viśoṣitām
rasādipūrṇajaṭharāṃ kācakūpīṃ tu vinyaset
sthālyāṃ mṛttalaliptāyāṃ sudṛḍhāyāṃ prayatnataḥ
ākaṇṭhaṃ kūpikāṃ tatra vālukābhiḥ prapūrayet
bhāṇḍādho jvālayed agniṃ yathākālaṃ yathākramam
etad budhaiḥ samākhyātaṃ vālukāyantrasaṃjñakam
lavaṇasya ca nikṣepādevaṃ lavaṇayantrakam
prakīrtitaṃ bhiṣagvaryairmṛgāṅkādirasārthakam
puṭanīyaṃ tu kumbhādau vinyasyāvṛṇuyātpunaḥ
pidhānena dṛḍhenātha vidadhyātsandhibandhanam
karīṣāgnau cullikāyāṃ vā pacedagnimānavit
lohādīnāṃ māraṇārthaṃ puṭayantraṃ praśasyate
nīrapūritagarbhe tu pātre pātraṃ niveśayet
pārśvayoḥ kaṇikāpetaṃ dravyakvāthaprapūritam
cullikāyāṃ nidhāyātha vahniṃ prajvālayedadhaḥ
saṃśoṣayettataḥ kvāthaṃ yāvadāyāti cūrṇatām
bāṣpena svedanaṃ yasmād rasatantraviśāradaiḥ
tasmādyantramidaṃ khyātaṃ bāṣpasvedanasaṃjñakam
vanyauṣadhiviśeṣāṇāṃ sattvanirmāṇasādhakam
yantrametatsamākhyātaṃ bhiṣajāṃ sukhahetave
caṣakaṃ darvikākalpaṃ dīrghahastakasaṃyutam
darvikāyantram etaddhi gandhaśodhanasādhakam
etadeva hi yantraṃ tu natahastakasaṃyutam
pālikāyantram uddiṣṭaṃ rasatantravicakṣaṇaiḥ
sthālikopari vinyasya sthālīṃ nyubjatayāparām
pacedyathākramaṃ tvetadyantraṃ ḍamarukāhvayam
ghaṭe tu cullikāsaṃsthe nikṣipetsalilādikam
adhomukhaṃ ghaṭaṃ tvanyaṃ mukhe tasya nidhāpayet
ubhayor mukham ālipya mṛdā saṃśoṣayettataḥ
uparisthe tato bhāṇḍe nāḍikāṃ tu niveśayet
etāṃ tu nāḍikāṃ prājñā yatnataḥ kuṇḍalīkṛtām
jaladroṇyāṃ vinikṣipya bhittvā cātha niveśayet
kācakūpīmukhe samyak vahniṃ prajvālayettataḥ
yāvad ghaṭasthitadravyasāro yātīha bāṣpatām
etaddhi nāḍikāyantraṃ bhiṣagbhiḥ parikīrtitam
parisrutāmbunirmāṇe viśeṣeṇa prayujyate
bhūmau hastamitaṃ nimnaṃ vidadhyād garttamuttamam
tasmin pātaṃ nidhāyātha tadrūpaṃ pātramanyakam
ādadīta tatastasminnauṣadhāni nidhāpayet
āsyamasya śarāveṇa chidragarbheṇa rodhayet
pātrametattu gartasthe pātre yatnena vinyaset
vidadhyādanayor yatnāt sudṛḍhaṃ sandhibandhanam
mṛdā sampūrya gartaṃ tu vahniṃ dadyātprayogavit
svāṃgaśītaṃ tato jñātvā rasatantravicakṣaṇaḥ
uparisthaṃ tu vai pātraṃ śanaiḥ samavatārayet
adhaḥpātragataṃ tailaṃ gṛhṇīyāttu vidhānataḥ
etad budhaiḥ samākhyātaṃ yantraṃ pātālasaṃjñakam
āhartuṃ gandhakādīnāṃ tailametatprayujyate
caṣakopamam atyacchaṃ sudṛḍhaṃ picchilopamam
sacchilāvihitaṃ pātraṃ khalvayantramihocyate
rasoparasalohādeḥ peṣaṇādikakarmaṇi
rasatantrakriyādakṣaiḥ khalvayantraṃ prayujyate
khalvayantraṃ dvidhā proktaṃ rasatantre viśeṣataḥ
prathamaṃ vartulākāraṃ droṇīrūpaṃ dvitīyakam
vistāre tapanāṃgulaḥ samatalo nīlābjatulyaprabhaḥ nimnatve ca navāṃgulaḥ sumasṛṇo rudrāṅgulocchrāyavān
bhittyā dvyaṃgulasaṃmitaḥ khalu yathā cendrāṅgulo gharṣakaḥ khalvo'yaṃ khalu vartulo nigaditaḥ sūtādisiddhipradaḥ
utsedhe turagāṃgulaḥ khalu kalātulyāṃgulaścāyatau vistāre tapanāṃgulaśca masṛṇo bhittyā ca vai dvyaṃgulaḥ
gharṣaḥ sūryasamāṃgulaḥ suviśado lohādibhirnirmitaḥ khalvo'yaṃ rasasiddhikṛnnigadito droṇīnibho'tyuttamaḥ
daśāṃgulaṃ tu vistāre tūtsedhe ṣoḍaśāṃgulam
trayodaśāṃgulaṃ caiva nimnatvena ca saṃdṛḍham
ayasā nirmitaṃ caiva madhye'timasṛṇīkṛtam
viṃśatyaṃguladīrghaśca lohadaṇḍaḥ suśobhanaḥ
ulūkhalābhidhaṃ yantraṃ budhairetatprakīrtitam
tāpyādīnāṃ kuṭṭanārthaṃ yantrametatprayujyate
laghūni cātha dīrghāṇi yuktyā yantrāṇi kārayet
dravyamānānukūlyena vidhānajño bhiṣagvaraḥ
yantrāṇyetāni proktāni digdarśanatayā mayā
adhyetṝṇāṃ śiśūnāṃ tu sukhabodhāya satvaram
