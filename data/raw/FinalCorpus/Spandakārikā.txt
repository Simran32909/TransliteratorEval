yatra sthitamidaṃ sarvaṃ kāryaṃ yasmāc ca nirgatam
tasyānāvṛtarūpatvān na nirodho'sti kutracit
jāgradādivibhede'pi tadabhinne prasarpati
nivartate nijān naiva svabhāvādupalabdhṛtaḥ
ahaṃ sukhī ca duḥkhī ca raktaścetyādisaṃvidaḥ
sukhādyavasthānusyūte vartante 'nyatra tāḥ sphuṭam
na duḥkhaṃ na sukhaṃ yatra na grāhyaṃ grāhakaṃ na ca
na cāsti mūḍhabhāvo'pi tadasti paramārthataḥ
yataḥ karaṇavargo 'yaṃ vimūḍho 'mūḍhavat svayam
sahāntareṇa cakreṇa pravṛttisthitisaṃhṛtīḥ
labhate tatprayatnena parīkṣyaṃ tattvamādarāt
yataḥ svatantratā tasya sarvatreyam akṛtrimā
na hīcchānodanasyāyaṃ prerakatvena vartate
api tv ātmabalasparśāt puruṣas tatsamo bhavet
nijāśuddhyāsamarthasya kartavyeṣvabhilāṣiṇaḥ
yadā kṣobhaḥ pralīyeta tadā syātparamaṃ padam
tadāsyākṛtrimo dharmo jñatvakartṛtvalakṣaṇaḥ
yatas tadepsitaṃ sarvaṃ jānāti ca karoti ca
tamadhiṣṭhātṛbhāvena svabhāvamavalokayan
smayamāna ivāste yas tasyeyaṃ kusṛtiḥ kutaḥ
nābhāvo bhāvyatāmeti na ca tatrāsty amūḍhatā
yato 'bhiyogasaṃsparśāt tadāsīd iti niścayaḥ
atas tat kṛtrimaṃ jñeyaṃ sauṣuptapadavat sadā
na tv evaṃ smaryamāṇatvaṃ tat tattvaṃ pratipadyate
avasthāyugalaṃ cātra kāryakartṛtvaśabditam
kāryatā kṣayiṇī tatra kartṛtvaṃ punarakṣayam
kāryonmukhaḥ prayatno yaḥ kevalaṃ so 'tra lupyate
tasmiṃl lupte vilupto 'smītyabudhaḥ pratipadyate
na tu yo 'ntarmukho bhāvaḥ sarvajñatvaguṇāspadam
tasya lopaḥ kadācitsyād anyasyānupalambhanāt
tasyopalabdhiḥ satataṃ tripadāvyabhicāriṇī
nityaṃ syāt suprabuddhasya tadādyante parasya tu
jñānajñeyasvarūpiṇyā śaktyā paramayā yutaḥ
padadvaye vibhurbhāti tadanyatra tu cinmayaḥ
guṇādispandaniḥṣyandāḥ sāmānyaspandasaṃśrayāt
labdhātmalābhāḥ satataṃ syur jñasyāparipanthinaḥ
aprabuddhadhiyas tv ete svasthitisthaganodyatāḥ
pātayanti duruttāre ghore saṃsāravartmani
ataḥ satatam udyuktaḥ spandatattvaviviktaye
jāgradeva nijaṃ bhāvam acireṇādhigacchati
atikruddhaḥ prahṛṣṭo vā kiṃ karomīti vā mṛśan
dhāvanvā yatpadaṃ gacchet tatra spandaḥ pratiṣṭhitaḥ
yāmavasthāṃ samālambya yadayaṃ mama vakṣyati
tadavaśyaṃ kariṣye 'hamiti saṃkalpya tiṣṭhati
tāmāśrityordhvamārgeṇa candrasūryāv ubhāv api
sauṣumne'dhvany astamito hitvā brahmāṇḍagocaram
tadā tasminmahāvyomni pralīnaśaśibhāskare
sauṣuptapadavan mūḍhaḥ prabuddhaḥ syād anāvṛtaḥ
tadākramya balaṃ mantrāḥ sarvajñabalaśālinaḥ
pravartante'dhikārāya karaṇānīva dehinām
tatraiva sampralīyante śāntarūpā nirañjanāḥ
sahārādhakacittena tenaite śivadharmiṇaḥ
yasmātsarvamayo jīvaḥ sarvabhāvasamudbhavāt
tatsaṃvedanarūpeṇa tādātmyapratipattitaḥ
tasmācchabdārthacintāsu na sāvasthā na yā śivaḥ
bhoktaiva bhogyabhāvena sadā sarvatra saṃsthitaḥ
iti vā yasya saṃvittiḥ krīḍātvenākhilaṃ jagat
sa paśyansatataṃ yukto jīvanmukto na saṃśayaḥ
ayamevodayastasya dhyeyasya dhyāyicetasi
tadātmatāsamāpattir icchataḥ sādhakasya yā
yamevāmṛtaprāptir ayam evātmano grahaḥ
iyaṃ nirvāṇadīkṣā ca śivasadbhāvadāyinī
yathecchābhyarthito dhātā jāgrato 'rthān hṛdi sthitān
somasūryodayaṃ kṛtvā sampādayati dehinaḥ
tathā svapne 'pyabhīṣṭārthān praṇayasyānatikramāt
nityaṃ sphuṭataraṃ madhye sthito'vaśyaṃ prakāśayet
anyathā tu svatantrā syāt sṛṣṭis taddharmakatvataḥ
satataṃ laukikasyeva jāgratsvapnapadadvaye
yathā hy artho 'sphuṭo dṛṣṭaḥ sāvadhāne'pi cetasi
bhūyaḥ sphuṭataro bhāti svabalodyogabhāvitaḥ
tathā yatparamārthena yena yatra yathā sthitam
tattathā balamākramya na cirāt sampravartate
durbalo'pi tadākramya yataḥ kārye pravartate
ācchādayedbubhukṣāṃ ca tathā yo 'tibubhukṣitaḥ
anenādhiṣṭhite dehe yathā sarvajñatādayaḥ
tathā svātmanyadhiṣṭhānāt sarvatraivaṃ bhaviṣyati
glānir viluṇṭhikā dehe tasyāścājñānataḥ sṛtiḥ
tadunmeṣaviluptaṃ cet kutaḥ sā syādahetukā
ekacintāprasaktasya yataḥ syād aparodayaḥ
unmeṣaḥ sa tu vijñeyaḥ svayaṃ tamupalakṣayet
ato bindur ato nādo rūpam asmād ato rasaḥ
pravartante 'cireṇaiva kṣobhakatvena dehinaḥ
didṛkṣayeva sarvārthān yadā vyāpyāvatiṣṭhate
tadā kiṃ bahunoktena svayam evāvabhotsyate
prabuddhaḥ sarvadā tiṣṭhejjñānenālokya gocaram
ekatrāropayetsarvaṃ tato 'nyena na pīḍyate
śabdarāśisamutthasya śaktivargasya bhogyatām
kalāviluptavibhavo gataḥ sansa paśuḥ smṛtaḥ
parāmṛtarasāpāyas tasya yaḥ pratyayodbhavaḥ
tenāsvatantratāmeti sa ca tanmātragocaraḥ
svarūpāvaraṇe cāsya śaktayaḥ satatotthitāḥ
yataḥ śabdānuvedhena na vinā pratyayodbhavaḥ
seyaṃ kriyātmikā śaktiḥ śivasya paśuvartinī
bandhayitrī svamārgasthā jñātā siddhyupapādikā
tanmātrodayarūpeṇa mano'hambuddhivartinā
puryaṣṭakena saṃruddhas tadutthaṃ pratyayodbhavam
bhuṅkte paravaśo bhogaṃ tadbhāvātsaṃsaredataḥ
saṃsṛtipralayasyāsya kāraṇaṃ sampracakṣmahe
yadā tv ekatra saṃrūḍhas tadā tasya layodayau
niyacchan bhoktṛtām eti tataś cakreśvaro bhavet
agādhasaṃśayāmbhodhisamuttaraṇatāriṇīm
vande vicitrārthapadāṃ citrāṃ tāṃ gurubhāratīm
labdhvāpyalabhyam etajjñānadhanaṃ hṛdguhāntakṛtanihiteḥ
vasuguptavacchivāya hi bhavati sadā sarvalokasya
