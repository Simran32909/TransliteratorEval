idānīṃ doṣāṇāṃ nijasvarūpaceṣṭām āha
karasyeti
jīvasākṣiṇī yā dhamanī sa karasyāṅguṣṭhe'stīti kriyāpadaṃ yojyaṃ tacceṣṭayā kṛtvā kāyasya śarīrasya sukhaṃ duḥkhaṃ ca jñeyaṃ paṇḍitairiti śeṣaḥ dhamanīti
śabdavāhinī nāḍī dhamanī jīvanaṃ tanau ityato dhamanī jīvasākṣiṇīti prāṇavāyoḥ sākṣibhūtā ata eva kutracij jīvanāḍīti kathitā
tathāhi
pradarśayeddoṣanijasvarūpaṃ vyastaṃ samastaṃ yugalīkṛtaśca
mūkasya mugdhasya vimohitasya dīpaḥ padārthāniva jīvanāḍī
iti
lakṣaṇamapi ca
asthnaḥ prakoṣṭhabāhyasya madhyamānāmikāśritā
jīvanāḍīti sā proktā nandinī tattvavedanā
iti
tacceṣṭayā duḥkhamiti doṣādivaiṣamyadharmaḥ
yato rogastu doṣavaiṣamyam ityādivacanāt
paṇḍitairiti pravīṇaiḥ nāḍīgrahaṇasya samayaviśeṣajñairityarthaḥ
yataḥ
sadyaḥsnātasya bhuktasya kṣuttṛṣṇātapaśīlinaḥ
vyāyāmaśrāntadehasya samyaṅ nāḍī na budhyate
iti
atha sannipātasaṃsargayor nāḍīceṣṭām āha
nāḍīti
marutkope vātaprakope jalaukāsarpayor gatiṃ gamanaṃ dhatte nāḍīti śeṣaḥ
jalaukāsarpayostiryaggatirityabhiprāyaḥ tadvad atrāpi
pittaprakopatastu kuliṅgādīnāṃ gatiṃ dhatte kuliṅgo gṛhacaṭakaḥ
kākamaṇḍūkau prasiddhau eteṣām utplavanagatir ityarthaḥ
eke kuliṅgasthāne kalāpīti paṭhanti vyākhyānayanti ca
kalāpī mayūraḥ
śleṣmaprakopāt haṃsapārāvatagatiṃ dhatte
atrāpi nāḍīti sambadhyate
etena mandagativāhinī bhavatītyabhiprāyaḥ
yato haṃsapārāvatayorapi mandagatiḥ syāt
lāveti
sannipātatastridoṣakopāt lāvādīnāṃ gamanaṃ nāḍī dhatte iti pūrvād anuvartate
lāvatittirau prasiddhau vartīti vartikāśabdavācyā
gaḍūrukābhidhānetyanye
eteṣāṃ sottālā gatiḥ sūcyate
dvidoṣakopādapi nāḍī kadācinmandagāminī kadācidvegavāhinīti
idānīmasādhyāyā lakṣaṇamāha
hantīti
sthānavicyutā svasthānāccalitā nāḍīti śeṣaḥ
hantīti āturamiti śeṣaḥ
yā sthitvā sthitvā calati gacchati sāpi prāṇanāśinī jñeyā
etena kadācidvahati kadācin na vahatītyabhiprāyaḥ
atikṣīṇā ceti bisatantuvat atiśītā ceti himasparśavat
asaṃśayaṃ niścayena jīvitaṃ prāṇān hanti nāḍīti śeṣaḥ
cakārāt kuṭilā cordhvādhogamanaśīlāpi prāṇanāśinī boddhavyā
tathā coktam
nāḍī madhyavahāṅguṣṭhamūle yātyarthamuccalet
śanairūrdhvārdhagamanā kuṭilā hanti mānavam
iti
atha jvarādīnāṃ dhamanīlakṣaṇamāha
jvarakopeṇeti
jvarakopeṇa sāmānyajvarasya prakopeṇa kṛtvā dhamanī nāḍī soṣṇā uṣṇayuktā bhavet
jvarasyoṣṇātmakatvānna kevalaṃ soṣṇā vegavatī bhavet
jvarasya dehendriyamanaḥsaṃtāpitatvāt
kāmakrodhādapi vegavahā vegayuktā anauṣṇyena jvaravadbhinnā
kāmo'bhimatakāminyādyaprāptiḥ krodho hiṃsātmakādirūpaḥ cintābhayapluteti cintābhayayuktā nāḍī kṣīṇā susūkṣmā jñeyā
cintācittodvegarūpā bhayaṃ śatruprabhṛtīnām
eke cintābhayaśramād iti paṭhanti
cintābhayaśramānnāḍī kṣīṇā susūkṣmā jñeyā
cintā mānasodvegarūpā jñeyā
tatra śramād glāneḥ mandāgneḥ kṣīṇadhātośca puruṣasya nāḍī mandatarā bhavet atyarthaṃ mandagatir ityarthaḥ
asṛkpūrṇā rudhiraprakopāt pūritā nāḍī koṣṇā gurvī ca bhavet
koṣṇā īṣaduṣṇā gurvī gurutarā pāṣāṇavad ityarthaḥ
eke soṣṇeti paṭhanti
sāmā āmayuktā nāḍī garīyasī syāt atyarthaṃ gurvī bhavatīti bhāvaḥ
āmena saha vartata iti sāmā āmo'paripakvarasaḥ
tadyathā
jaṭharānaladaurbalyādavipakvastu yo rasaḥ
sa āmasaṃjñako dehe sarvadoṣaprakopakaḥ
iti
athavā āmagrahaṇena āmāditrayam annajamajīrṇaṃ gṛhyate tena tairyuktetyarthaḥ
tatra āmaṃ vidagdhaṃ viṣṭabdhaṃ ceti
eke sāmā garīyasīti paṭhanti
āmena saha vartata iti sāmā
te ca doṣadūṣyatādayaḥ
yataḥ
āmena tena saṃpṛktā doṣā dūṣyāśca dūṣitāḥ
sāmā ityupadiśyante ye ca rogāstadudbhavāḥ
iti
etena kim uktaṃ bhavati sāmadoṣāt sāmadūṣyāt sāmadūṣitāt sāmarogācceti
dūṣyā
tāvat pūrvaṃ tatsaṃkhyāha yathā svarṇeti
svarṇāditīkṣṇāntāḥ sapta dhātavo vijñeyāḥ
viśeṣeṇa sapta dhātavo boddhavyāḥ
yatastantrāntare aṣṭa dhātava iti manyante tatrāṣṭadhā lohasaṃjñā
tathāhi
svarṇaṃ tāraṃ tāmranāgaṃ raṅgaṃ kāntaṃ ca tīkṣṇakam
muṇḍāntamaṣṭadhā lohaṃ kāṃsyāraṃ ghoṣakaṃ tridhā
upalohaṃ samākhyātam ityādi
tatastān śodhayedadha iti budhastadviśeṣajñaḥ
tān svarṇādīn atra svarṇaṃ prasiddham tāraṃ raupyam āraṃ pītalohaṃ tacca tāmraghoṣabhedābhyāṃ saṃjātamityeke bhāṣante
atraiva ghoṣabhedo loke jasada iti vācyaḥ
śivamate tu devajātatvena ṣaḍeva grāhyāḥ
tathāhi
śivasya tejaḥ prathito rasendro devībhavaṃ gandhamathābhrakaṃ ca
śulvaṃ tu sūryasya sahasraraśmeścandrasya raupyaṃ parameśvarasya
hemaṃ tu viṣṇoḥ prabhavaṃ vadanti nāgaṃ ca nāgasya tu vāsukeśca
lohaṃ yamasyaiva tu kālamūrtervaṅgaṃ ca śukrasya purāvido budhāḥ
iti
tasmād ārasaṃjñastvaupādhikaḥ
svarṇeti
suvarṇādīnāṃ caturṇāṃ patrāṇi kṛtvā tāni cāgnau punaḥ saṃtaptāni kṛtvā vakṣyamāṇadravyeṣu tridhā trivelaṃ yathā syānniṣiñcayet pratyekamiti śeṣaḥ
evaṃ suvarṇādīnāṃ caturṇāṃ viśuddhirbhavati svarṇādilohānāmiti grahaṇena tīkṣṇādīnāmapi śuddhirevaṃ boddhavyā
atra tailaṃ tilasaṃbhavaṃ ca takraṃ tribhāgabhinnaṃ kāñjikaṃ prasiddham kulattho'nnaviśeṣaḥ
atha nāgavaṅgayorviśeṣaśuddhiṃ darśayannāha nāgeti
prataptāvityagnau saṃtāpitau ata eva gālitāviti dravībhūtau kṛtvā tairniṣiñcayediti taiḥ pūrvoktatailatakrādidravaiḥ tridhā tridheti pratyekaṃ tailādibhirniṣiñcayed ityabhiprāyaḥ
viśeṣamapi na kevalaṃ pūrvoktadravyair niṣiñcayet kiṃtu ravidugdhenārkakṣīreṇāpi tridhā kṛtvā śodhayediti pūrvaśodhanādayameva viśeṣaḥ
atha dhātumadhye svarṇamāraṇamāha svarṇācceti
sūtaṃ pāradaṃ tacca suvarṇaparimāṇāt dviguṇaṃ grāhyam
amlena bījapūrādinā tadgolakasamaṃ gandhamiti tat svarṇapāradakṛtena golakena sāmyaṃ śodhitagandhakaṃ saṃgṛhya tadgolakasyādhaḥ upari ca dattvā śarāvasaṃpuṭe saṃdhārya puṭediti granthābhiprāyaḥ
sampradāye kiṃcid gandhakaṃ dattvā golakaṃ kāryaṃ paścāt śeṣaṃ gandhamupari deyam
dṛḍhasaṃpuṭa iti
dṛḍhagrahaṇena mṛtkarpaṭakaṃ sūcyate tena mṛtkarpaṭake nātra dṛḍhatā kāryā
evaṃ caturdaśapuṭaiḥ kṛtvā nirutthaṃ jāyate suvarṇamiti śeṣaḥ
nirutthatātrātyarthamūrchanā kathyate na tu svarṇasya mṛtirbhavati
puṭamatra triṃśadvanopalaiḥ kṛtvā deyam
tacca kukkuṭapuṭasaṃjñayā vihitam
vanopalaṃ śuṣkagomayam tacca karaṇḍāśabdavācyam
gandho deyaḥ punaḥ punaḥ iti
śuddhagandhakaṃ ca pūrvoktavidhānena pratyekaṃ puṭaṃ yojyamityarthaḥ
aparamapi svarṇamāraṇamāha kāñcana iti
kāñcane svarṇe gālite drāvite sati tatra nāgaṃ sīsakaṃ nikṣipet ṣoḍaśāṃśena kāñcanaparimāṇāt nāgaṃ grāhyam
amlaṃ mātuluṅgapratīkam
adharottaramiti
golakasyopari cādhaśca gandhakaṃ deyam
saṃpuṭavidhānaṃ ca pūrvavat kāryam
kecidatra vanopalair viṃśatisaṃkhyakaireva manyante evamityanena prakāreṇa saptapuṭaiḥ kṛtvā hemabhasma bhavati
kāñcanāreti
kāñcanāro vṛkṣaviśeṣaḥ prasiddhaḥ
tasya patrāṇāṃ tvaco vā rasaḥ svarasaḥ sūtakaḥ pāradaḥ gandhakaśca samānastayoḥ kajjalī kāryeti sambandhaḥ
hemapatrāṇi svarṇapatrāṇi samamātrayeti
tayā kajjalyā samayā svarṇapatraparimāṇayā śeṣaṃ vidhānaṃ pūrvavat
kokilairiti śuṣkagomayasaṃjñaiḥ aṅgārairvā yataḥ vahniṃ kharataraṃ kuryāditi grahaṇāt evamityamunā prakāreṇa puṭatrayam ityatrāgner boddhavyam
athavā kāñcanāraprakāreṇa lāṅgalīprakāramapi jānīyāt
lāṅgalī kalihārī athavā jvālāmukhīprakāramapi kāñcanāraprakāravadboddhavyam
jvālāmukhī jayantī sā caturvidhā bhavati śvetā raktā tathā pītā kṛṣṇā jvālāmukhī bhavet iti
etajjāticatuṣṭayaṃ śvetā raktā raktādikusumaiḥ kṛtvā jānīyāt
śileti
śilā manaḥśilā sindūraḥ prasiddhaḥ samayoḥ samānamānayoḥ bhāvanāparimāṇaṃ ca yāvad dravyaṃ plutaṃ bhavati gālite pradrāvite hemni suvarṇe kalko'yamiti
ayaṃ kalkaḥ śilāsindūrajaḥ
kalkagrahaṇena sāndro yojyaḥ
sama iti
svarṇamānasamaḥ kalka evamityamunā prakāreṇa velātrayaṃ trivāramityarthaḥ
pārāvateti
pārāvataḥ prasiddhaḥ malaṃ purīṣaṃ limpet iti hemapatrāṇītyarthaḥ
athavā kukkuṭodbhavairiti kukkuṭastāmracūḍaḥ tadudbhavairmalairiti sambandhaḥ teṣāṃ svarṇapatrāṇām antarāntarāntaraṃ yathā syāt tathā svarṇapatrasamaṃ gandhakacūrṇaṃ deyaṃ tāni ca śarāvayugmasaṃpuṭe dhṛtvā tatsaṃpuṭaṃ kukkuṭapuṭavidhānena pācyam pañcabhirgomayopalairiti pañcasaṃkhyākaiḥ śuṣkagomayaiḥ evamityanena prakāreṇa navasaṃkhyākāni puṭāni dadyāt
daśamaṃ ca mahāpuṭamiti mahāpuṭaṃ triṃśadvanopalaiḥ kṛtvā deyam
bhāgaikamiti
tālakaṃ haritālaṃ bhāgaikaṃ tārapatrabhāgādityarthaḥ jambena jambīrakarasena amlagrahaṇaṃ madhurajambīraniṣedhārthaṃ kenacidityanena kenāpyamlena vā kutaḥ jambīrābhāvāt tena cukrādikamapi grāhyam tena tālakena saha bhāgatrayamiti tārapatrāṇi raupyapatrāṇi pralepayet bhāgatrayaṃ tālakaparimāṇāt puṭavidhānaṃ pūrvavat triṃśadvanopalairityanena mahāpuṭaṃ darśitam
evamityuktapuṭavidhānena caturdaśapuṭakaṃ boddhavyam
snuhīkṣīreṇeti
pūrvoktaharitālavidhānavan mākṣikavidhānena kṛtvā caturdaśapuṭāni yāvad bhavanti tāvat tāraṃ raupyaṃ bhasma syāt
mākṣikaṃ dhātumākṣikaṃ snuhīkṣīreṇeti snuhī sehuṇḍabhedaḥ
arkakṣīreṇeti
āraṃ pītalohaṃ tacca tāmrasaṃbhavaṃ vadantyeke tena gandhakakalkena samenārasamānena śuddhānyamladravairmuhuriti pūrvam ārapatrāṇi amladravairjambīraprabhṛtikaiḥ muhuriti velātrayaṃ viśuddhāni kṛtvā paścādgandhakakalkena lepayedityabhiprāyaḥ
gajapuṭaṃ pūrvaṃ darśitameva evamityamunā prakāreṇa puṭadvayaṃ kāryam
āravadityādi
kāṃsyaṃ prasiddham
āravadityanena śodhanamāraṇe cāsya tadvadeveti boddhavyam
evamiti grahaṇena ghoṣamapi āravaditi jñeyam
viśuddhau māraṇe ca
tathā hi
kāṃsyāraghoṣapatrāṇi tena kalkena lepayet
ruddhvā gajapuṭe paktvā śuddhimāyānti niścitam
tāmravacca mṛtiṃ teṣāṃ kṛtvā sarvatra yojayet
iti
ghoṣaṃ kāṃsyabhedaḥ jasada iti loke
arkakṣīravadityādi
arkakṣīraprakāravad ajākṣīreṇa gandhakakalkaṃ kāryam
tathānena prakāreṇa nirguṇḍīsvarasena gandhakakalkaṃ kāryamiti prayogāntaram
tāmrādīnāṃ vadhe māraṇe
tāmrārarītyāraṃ dhvaniḥ kāṃsyaṃ samagandhakayogata iti
dhātusamānagandhako grāhya ityabhiprāyaḥ
sūkṣmāṇi tāmrapatrāṇi iti
sūkṣmatvamatra kaṇṭakavedhisaṃjñam
saṃsvedayedbudha iti amlena kāñjikādinā vāsaratrayaṃ dinatritayaṃ yāvaddolāyantreṇa svedanaṃ kuryāditi bhāvaḥ
patrāṇāmiti śeṣaḥ
samyaggrahaṇaṃ tāmrasyātidoṣanivṛttiṃ sūcayati
yadyapi śuddhirasya pūrvaṃ kathitā tathāpi punaḥ śodhanamasya viṣanivṛttyarthaṃ kālimāpagamārthaṃ ca vihitam
yataḥ
na viṣaṃ viṣamityāhustāmrameva mahāviṣam
viṣasya caikadoṣastu śulbadoṣo'ṣṭadhā mataḥ
tadyathā viṣaṃ mūrchā vidāhaśca chardiḥ kledanabhedane
santāpaścāruciścaiva śulbadoṣo viṣopamaḥ
iti
kālimārahitam api
śukatuṇḍakiṃśukābhaṃ chede raktaṃ tathā mṛdusnigdham
tāmraṃ bhavati sakṛṣṇaṃ tacchuddhaṃ kālimārahitam
ata evāmlena punaḥ śodhanamabhihitaṃ na doṣaḥ
budha iti tajjātyādiviśeṣajñaḥ
yatastat tāmraṃ dvividham
ekaṃ mlecchasaṃjñamaparaṃ nepālamiti
tathāhi
mlecchaṃ nepālakaṃ tāmraṃ tayornepālamuttamam
nepālādanyadeśotthaṃ śulvaṃ mlecchamiti smṛtam
sitakṛṣṇāruṇacchāyaṃ vāntibhedakaraṃ ca yat
kṣālanācca punaḥ kṛṣṇaṃ tāmraṃ mlecchamudāhṛtam
susnigdhaṃ mṛdulaṃ raktaṃ viśodhanakṣamaṃ guru
tridoṣaharaṇaṃ śreṣṭhaṃ kṣārāmlairnaiti vaikṛtim
tannepālakamityuktaṃ dehalohavidhāyakam
vāntibhrāntijvaraharaṃ kledabhedabhramāpaham
iti
tata iti paścāt
pādāṃśaṃ sūtakamiti
sūtakaṃ pāradaṃ pādāṃśaṃ tāmramānacaturthāṃśaṃ yāmaṃ praharamekaṃ yāvad amlena jambīranimbukaprabhṛtirasena mardayet iti bhāvaḥ
punastenaivāmlena ghṛṣṭena dviguṇagandhakena kṛtvā lepayet patrāṇīti śeṣaḥ
dviguṇatā rasaparimāṇāt
na tu tāmramānāt asmatsampradāye tu gandhakaṃ bahutaraṃ yojyaṃ tena tāmramānāddviguṇamityarthaḥ
anyatrāpyuktam
tāmrapādena sūtena sārdhaṃ patraṃ pralepayet
tāmrāddviguṇagandhena hyamlapiṣṭena tat punaḥ
liptvā hyadhordhvagaṃ deyaṃ supiṣṭāṃ cāmlapattrikām
tat piṇḍaṃ bhāṇḍagarbhe tu ruddhvā cullyāṃ vipācayet
ityādi
tasya kuryācca golakamiti tasya tāmramayadravyasya mīnākṣī machechī śabdavācyā
cāṅgerī amlapatrikā prasiddhā tatkalkeneti trayāṇāṃ dravyāṇāṃ vyastānāṃ militānāṃ vā kalkaṃ vadanti tajjñāḥ
aṅgulonmitam iti aṅgulotsedhaṃ trayāṇāmekasya vā aṅgulamatra madhyamāṅgulimadhyaparvasaṃjñam
rodhayedityanena vibhūtilavaṇāmbubhiḥ kṛtvā śarāvasandhau mudrāṃ kārayediti bhāvaḥ
bhāṇḍamukhe ca kārayet
vibhūtirgomayabhasma lavaṇamatra pāṃśulavaṇam
ambu pānīyaṃ kramavṛddhāgnineti mṛdumadhyakharāgninā śeṣaṃ subodham
atha ca māritasyāsya śuddhyarthaṃ vidhimapyāha svāṃgaśītalamuddhṛtyetyādi tattāmraṃ svāṅgaśītalaṃ saṃgṛhya paścāt sūraṇadravaiḥ kṛtvā dinamekaṃ saṃmardya paścādgolakaṃ kṛtvā saghṛtenārdhagandhakakalkena golakaṃ lepayitvā tadanu mūṣāntardhṛtvā nirodhya ca gajapuṭe pacet
anena tat kṣaṇena bhakṣaṇayogyaṃ bhavati ardhagandhakaṃ tāmraparimāṇāt
tena tāmraṃ bhāgadvayaṃ gandhakamekabhāgam ityarthaḥ
ghṛtamapi gandhakasāmyaṃ bhavati
tāmbūlīti
tāmbūlī tāmbūlavallī prasiddhā
nāgaḥ sīsakam
śilā manaḥśilā sā caturthāṃśā sampradāyāt
punaḥ punariti
pratyekapuṭe manaḥśilayā pralipya puṭet
evaṃ dvātriṃśatpuṭāni prasiddhāni bhavanti
natu pratyekapuṭe vāraṃvāraṃ pralepanam
pralepanaṃ tvekavāramekapuṭaṃ pratītyarthaḥ
aśvatthaciñcātvakcūrṇam iti
aśvatthaḥ pippalaḥ ciñcā amlikā caturthāṃśaṃ bhasmataḥ sīsakaparimāṇāt etena vāraṃvāraṃ bhasmanaḥ kṣepaṇam uktam natu ekavāraṃ yato vakṣyamāṇavaṅgamāraṇe proktaṃ kṣiptvā iti tadvadatrāpi
tena yāvannāgasya bhasma bhavati tāvatkṣāraṃ deyaṃ paścānnāgabhasmanaḥ śilāṃ ca kāñjikena samaṃ piṣṭvā saha dṛḍhapuṭe gajapuṭasaṃjñake pacet
evaṃ ṣaṣṭipuṭaiḥ kṛtvā mṛtirbhavati
ṣaṣṭipuṭānyatra śilayaiva saha kāryāṇi natu ciñcāśvatthayor bhasmanā bhasmasaṃskāras tvekadaiva
mṛtpātreti
mṛtpātraṃ kharparaṃ ciñcā amlikā aśvatthaḥ pippalaḥ rajaścūrṇamanayorvalkalasya kṣiptvā kṣiptvā iti vāraṃvāraṃ caturthāṃśamiti vaṅgaparimāṇāt valkalacūrṇasya etat parimāṇamekavāraṃ kṣepaṇārtham atastāvat kṣipedyāvadbhasma bhavati tena vaṅgaparimāṇasamaṃ valkalarajaḥ kāryamiti sampradāyaḥ
ayodarvyā lohamayadaṇḍena atheti paścāt kāryakarmāha bhasmasamam ityādi
tālaṃ haritālaṃ tadvaṅgabhasma sāmyaṃ bhavati tena kimuktaṃ vaṅgabhasma haritālaṃ ca samamātraṃ saṃgṛhya amlena kāñjikādinā vimardya tadgolakākāraṃ kṛtvā śarāvasampuṭe dhāryaṃ saṃpuṭanirodhaṃ ca kṛtvā gajapuṭe pacet tatpaścāt tamuddhṛtya punardaśamāṃśena tālakena saha saṃmardyāmlarasaiḥ kṛtvā tataḥ puṭet
daśa evaṃ sampuṭavidhānavaditi śeṣaḥ
agnipuṭaṃ tu kiṃcin nyūnam iti sampradāyaḥ evaṃ daśapuṭaiḥ kṛtvā vaṅgo mṛto bhavati
śuddhamiti
śuddhaṃ śodhitaṃ jātyutkṛṣṭaṃ vā śodhanamasya pūrvaṃ kathitameva
jātibhedāḥ keṣāṃcij jñāpanārthaṃ likhyante yathā
devāḥ surasamājena mathyamāne mahodadhau
samutpannaṃ purā tasminnamṛtaṃ devajīvanam
pīyamānātsuraistasmādutthitāḥ kṣudrabindavaḥ
jñātvā tān bhūgatān bindūn yogamāsādya dhūrjaṭiḥ
lohapāṣāṇarūpeṇa kṛtvā tān vasudhātale
pāparogābhibhūtā ye mānavāste bhajantu tān
ityevaṃ śivaguptā ye sudhāyā bindavaḥ param
teṣāṃ mayā samāsena kathyate sādhanaṃ sphuṭam
iti
atha jātibhedā yathā yadyapi nāgārjunamate aṣṭādaśa lohajātayaḥ santi tadyathā māṇḍūraṃ māṇḍūkaṃ sāraṃ lohaṃ madhyasāralohaṃ sthūlasāralohaṃ cakramardalohaṃ bandhalohaṃ vajrakalohaṃ surāyasaṃ kaliṅgaṃ bhadralohaṃ garalasthitalohaṃ vajraṃ pāṇḍiniravam arbudakam kāntaṃ kuliśamiti tathāpyanyeṣāṃ mate tvaṣṭaiva śreṣṭhatamāḥ
tathā hi sāmānyāddviguṇaṃ sāraṃ tasmād aṣṭaguṇaṃ kaliḥ
kaleḥ śataguṇaṃ bhadraṃ bhadrādvajraṃ sahasradhā
vajrāt ṣaṣṭiguṇaṃ pāṇḍinirivāddaśabhir guṇaiḥ
tataḥ koṭiguṇaṃ tasmādayasaḥ kāntakaṃ matam iti
eteṣāṃ vyañjanaṃ ca tantrāntarādeva likhyate lakṣaṇaviśeṣaṃ vinā śreṣṭhamaśreṣṭhaṃ na jñāyate tasmāllikhyate
yathā
kṣamāmṛcchikharākāraliṅgānyevāmlite sati
dṛśyante yatra sūkṣmāṇi sāraṃ ca tadudāhṛtam
yatra kṛṣṇāyase viṃśallakṣaṇāni sitāni ca
pallavālpakṛtīnyāhustadbudhāḥ kṛṣṇavajrakam
yatra kṛṣṇatarā bhūmirvartulāṅgāni sarvaśaḥ
rekhā syāddhemavarṇā ca tatpiṇḍī ca vidhīyate
kalistarasamāvarto yad uktaṃ ca vicakṣaṇaiḥ
kiṃcittatsthe jale kṣiptaṃ tailabindurna sarpati
api kenāpi kālena nirmalatvaṃ na muñcati
bhraśyate yanna kālena nirdravaṃ tadayo matam
yena parvatasāreṇa bhidyante śuṣkakāṣṭhavat
anyāni girisārāṇi tattīkṣṇaṃ kāntamucyate
kāntasya lakṣaṇamanyatrāpyuktam
pātre yasmin praviśati jale tailabindurniṣikto hiṅgurgandhaṃ visṛjati nijaṃ tiktatāṃ nimbakalkaḥ
pāke dugdhaṃ bhavati śikharākārakaṃ naiti bhūmau kāntaṃ lohaṃ bhavati tadidaṃ lakṣaṇoktaṃ nacānyat
iti tasmādeteṣāṃ madhye kāntalohaṃ śreṣṭhatamaṃ yataḥ
kiṭṭāddaśaguṇaṃ muṇḍaṃ muṇḍāttīkṣṇaṃ śatonmitam
tīkṣṇāllakṣaguṇaṃ kāntaṃ bhakṣaṇātkurute guṇam
tasmāt kāntaṃ sadā sevyaṃ jarāmṛtyuharaṃ nṝṇām
iti
tacca kāntaṃ caturvidhaṃ bhavati
tathāhi
bhrāmakaṃ śakaṭaṃ caiva cumbakaṃ drāvakaṃ tathā
caturvidhaṃ bhavet kāntamekaikaṃ dviguṇaṃ matam
iti
jātibhedāḥ saṃkṣepeṇoktāḥ
samprati māraṇavidhirapi teṣāṃ kathyate lohabhavaṃ cūrṇamityādi
pātālagaruḍī pātālamūlī prasiddhā sā ca chinnaruhākṛtistadbhedaśca tadabhāve chirahaṇṭaiva grāhyā puṭamatra gajapuṭam
kumārī prasiddhā kuṭhārakulattharasairiti
kuṭhāraḥ kuṭhāracchinnā kuṭajabheda ityanye tadabhāve jambūtvak gṛhṇantyapare asmatsampradāye kuṭhāracchinnā loke tipānītiśabdavācyo dravyaviśeṣo grāhyaḥ
kulattho'nnaviśeṣaḥ prasiddhaḥ
puṭaṣaṭkamityanena pratyekaṃ puṭatrayaṃ pūrvavad bodhyam
kṣipediti
daradaṃ hiṅgulam
daśamāṃśaṃ daradaṃ lohacūrṇāt
kanyakā kumārī
puṭamatra gajapuṭavidhānaṃ yāmayugmamiti mardanaparimāṇam
evamityanena saptapuṭaiḥ kṛtvā siddhaṃ bhavati
athavā kuṭhāracchinnāyā rasaiḥ kṛtvā daradaṃ lohacūrṇaṃ ca pūrvavat saṃmardya puṭet
anenāpi saptapuṭaiḥ siddhametat
athavā pātālagaruḍīrasaistadvad eva vā athavā stanyena pūrvavadyogaḥ kartavyaḥ
arkadugdhena tadvadeva pracāraḥ
etadyogacatuṣṭayaṃ daradasaṃbandhi bhavati
saptapuṭasaṃbandhi vā vijñeyam
atra kuṭhāracchinnā prasiddhā tipānīśabdavācyetyapare pātālagaruḍī chirahaṇṭaḥ stanyaṃ strībhavaṃ nānyat prayogāntaradarśanāt
tathā ca hiṅgulasya palān pañca nārīstanyena peṣayet
tena lohasya patrāṇi lepayet palapañcakam
ityādi
sūtakāditi
sūtaṃ pāradaṃ gandhaṃ gandhakaṃ dvayor iti pāradagandhakayoḥ
kanyakā kumārī yāmārdhenoṣṇatā bhūyādityanena taddravyapiṇḍaṃ ghaṭikācatuṣṭayaṃ yāvadgharme dhārayedityarthaḥ
tata iti paścāt
dattvopari śarāvam ityanena taddravyapiṇḍaṃ pūrvam
eraṇḍapatrairveṣṭayitvā paścāttāmrasaṃpuṭe mṛṇmayasaṃpuṭe vā saṃnidhāya tadanu dhānyarāśau sthāpayedityarthaḥ
tathā hi
śuddhaṃ sūtaṃ dvidhā gandhaṃ kṛtvā khalvena kajjalīm
dvayoḥ samaṃ lohacūrṇaṃ mardayet kanyakādravaiḥ
yāmadvayāt samuddhṛtya tadgolaṃ tāmrapātrake
ācchādyairaṇḍapatraiśca yāmārdhenoṣṇatā bhavet
ityādi
evamiti pūrvoktavidhinā sarvāṇi lohāni kāntatīkṣṇamuṇḍaprabhṛtīni svarṇādīni api anayā yuktyā ca mārayediti bhāvaḥ
ādiśabdagrahaṇāt raupyatāmrādayaḥ
aparamapi śilāgandhārkadugdhāktā ityādi sugamam
satyamityanena vāritaraṃ bhavedityarthaḥ
yathā guruvacastathātra boddhavyam
etena kimuktaṃ mṛtaṃ lohaṃ tu paścāt saṃskāritaṃ kuryādityabhiprāyaḥ
tathā hi
ghṛtatulyaṃ mṛtaṃ lohaṃ lohapātragataṃ pacet
jīrṇe ghṛtaṃ samādāya yogavāheṣu yojayet
ityādi
mākṣikamiti
mākṣikaṃ dhātumākṣikam
tad dvividham ekaṃ svarṇamākṣikam aparaṃ tāramākṣikaṃ kāṃsyamākṣikamiti
tutthakaṃ prasiddham
abhram abhrakaṃ nīlāñjanaṃ prasiddham śilā manaḥśilā tālakaṃ haritālaṃ rasakaṃ kharparakaḥ sa ca tutthakabhedaḥ
ete saptopadhātavaḥ kathitāḥ
idānīṃ pratyekena śodhanamāraṇamāha athetyādi
mākṣikasyeti spaṣṭam
karkoṭīti
vimalā svarṇamākṣikabhedaḥ karkoṭī vandhyākarkoṭī grāhyā meṣaśṛṅgī vallīsaṃjñā prasiddhā etayordravaiḥ sadyorasaiḥ patrāṇāmiti śeṣaḥ
jambīrajairiti jambīraphalarasaiḥ dinamiti mardayet iti śeṣaḥ
tena pratyekarasena kṛtvā dinaikaṃ mardayed ityarthaḥ
ātape tīvra iti tīvragharme
tīvragharmābhāve agnau śodhayedityapi sampradāyaḥ
uktaṃ ca
jambīrāṇāṃ rasaiḥ svinnaṃ meṣaśṛṅgīrase'thavā
rambhātoyena vā pācyaṃ ghasraṃ vimalaśodhanam
iti
viṣṭhayā mardayet iti viṣṭhā purīṣam
mārjārakakapotayoriti mārjārako biḍālaḥ kapotaḥ prasiddhaḥ anayoḥ purīṣaṃ tvanumānato grāhyam ṭaṅkaṇaṃ saubhāgyakṣāraṃ daśāṃśamiti tutthakaparimāṇāt
mṛdupuṭaṃ tu kukkuṭapuṭaprabhṛtikaṃ paścād dadhnā kṛtvā puṭamekaṃ deyam
tadanu kṣaudrairapi puṭamekaṃ dadyādityarthaḥ
adhunā abhrakaśodhanam āha kṛṣṇeti
kṛṣṇābhrakaṃ vajrajātisaṃjñaṃ kathitam
yatastvabhrakaṃ tu caturvidhaṃ bhavati
tathā hi tantrāntarād utpattiprabhṛtikaṃ likhyate yathā
purā vadhāya vṛtrasya vajriṇā vajramuddhṛtam
visphuliṅgāstatastasya gaganaṃ parisarpitāḥ
nipetur meghanirghoṣāt śikhareṣu mahībhṛtām
tebhya eva samutpannaṃ tattadgiriṣu cābhrakam
tadvajraṃ vajrajātatvādabhramabhraravodbhavāt
gaganacyutajātatvādūcire gaganaṃ surāḥ
tadbrāhmaṇakṣatriyaviṭśūdrabhedāccaturvidham
krameṇaiva sitaṃ raktaṃ pītaṃ kṛṣṇaṃ ca varṇataḥ
pinākaṃ darduraṃ nāgaṃ vajraṃ ceti caturvidham
pinākādyāstrayo varjyā vajrajātiṃ samāharet
muñcatyagnau vinikṣiptaṃ pinākaṃ dalasaṃcayam
darduraṃ nihitaṃ hyagnau kurute darduradhvanim
nāgaṃ cāgnau vinikṣiptaṃ phūtkāraṃ ca vimuñcati
vajrābhrakaṃ tu vahnisthaṃ na kvacidvikṛtiṃ vrajet
tasmādvajrābhrakaṃ yojyaṃ vyādhivārdhakyamṛtyujit
tatra dakṣiṇaśaile 'rkaśeṣād alpaguṇaṃ hi tat
alpasattvaṃ tadā dhatte abhre sattvaṃ guṇapradam
atha cottaraśailotthaṃ bahusatvaṃ guṇādhikam
śaṃsanti munayaḥ sarve prayoge kṛṣṇam abhrakam
iti
śodhanaṃ cāha taṇḍulīyāmlayoriti
taṇḍulīyo meghanādaḥ amlaḥ kāñjikaṃ tadabhāve jambīraprabhṛtikaṃ grāhyam
aṣṭayāmaṃ dvayor dravyayostena pratyekaṃ caturyāmamityarthaḥ
atha māraṇaṃ yathā kṛtvā dhānyābhrakamityādi
dhānyābhrakavidhānaṃ tu tantrāntarād avagantavyam
tadyathā
baddhvā dhānyayute vastre mardayetkāñjikaiḥ saha
ādāyādhogataṃ śuddhaṃ śukraṃ dhānyābhrakaṃ bhavet
iti
kambalād galitaṃ ślakṣṇo māraṇādau praśasyate
iti
athavā
cūrṇābhraṃ śālisaṃyuktaṃ baddhvā kambalake tathā
trirātraṃ kāṃjike sthāpyaṃ tat klinnaṃ mardayeddṛḍham
veṣṭayed arkapatraiścetyanena cakrākāraṃ dravyaṃ patrair veṣṭayitvāgnau puṭet
samyagiti grahaṇena tat patraveṣṭitaṃ cakrākāraṃ dravyaṃ kharpare nidhāya upari ca kharparaṃ dattvā tadūrdhvādhaḥ āraṇyakopalāni ca dattvāgniṃ prajvālya gajapuṭe puṭediti tātparyārthaḥ
evaṃ saptavāraṃ yāvat puṭet
arkakṣīrair evetyarthaḥ
tataḥ paścādvaṭajaṭākvāthaiḥ kṛtvā puṭatrayameva deyam
atha mṛtābhrasyāpi śuddhimāha tulyamityādi sugamam
adhunā mṛtābhrasya guṇamapyāha mṛtam iti
kecidamuṃ ślokaṃ na paṭhanti bahusthāneṣvapracāratvāt
śuddhaṃ dhānyābhrakamiti
śuddhiḥ pūrvaṃ kathitā
dhānyābhrakavidhānaṃ pūrvameva pradarśitam
mustaṃ śuṇṭhī ca ṣaḍbhāgayojitaṃ pratyekam
ṣaḍbhāgatātra abhrakaparimāṇāt
kāñjikena mardanaṃ caikadinam ityarthaḥ
triphalāvāriṇā triphalākvāthenetyarthaḥ
tadvat puṭediti gajapuṭavidhānena
evaṃ puṭais tribhiriti triphalākvāthena puṭatrayaṃ dadyād ityabhiprāyaḥ
evamiti gajapuṭavidhānādinā balāprabhṛtīnāṃ pañcadravyāṇāṃ dravaiḥ kṛtvā pratyekena trivelaṃ marditaṃ pañcād vahnau puṭitaṃ cābhrakaṃ mṛtiṃ vrajed ityarthaḥ
eke cātra yogatrayaṃ manyante tanmate tu mustaprabhṛticitrakāntair eko yogaḥ
kevalatriphalāyā dvitīyaḥ
balāprabhṛti sūraṇāntaistṛtīya iti
samprati nīlāñjanaśodhanavidhim āha nīlāñjanamiti
nīlāñjanaṃ prasiddham
asya bhedaḥ sauvīrāñjanaṃ śvetakṛṣṇavarṇabhedāt
etasmādapi sīsakotpattirjāyate
jambīradravabhāvitamiti jambīraphalarasena bhāvitaṃ śeṣaṃ sugamam
evamityādi
evaṃ nīlāñjanaśodhanaprakāreṇaivagairikādayo viśodhyāḥ
gairikaṃ prasiddham
gairikaṃ svarṇagairikaṃ ca
kāsīsamiti
tacca dvividham
kāsīsaṃ puṣpakāsīsaṃ ca
kāsīsaṃ bhasmavadalpamṛt puṣpakāsīsaṃ tadbhedaḥ kiṃcit pītaḥ ṭaṅkaṇaṃ saubhāgyakṣāraḥ varāṭikā kapardikā śeṣaṃ prasiddham
taurī sphaṭikā phiṭkārī śabdavācyo mṛdbhedaḥ
kaṅkuṣṭhaṃ suvarṇakṣīrī asya bhedaḥ coka iti prasiddhaḥ
sa ca raktakṣīrasehuṇḍa iti pratīteḥ
niścitamityanenānyat śodhanamapi nāpekṣayet
yatastantrāntareṣvapi nānāprakāreṇa śodhanamasti tasmādanenaivātra śodhanameteṣāṃ pratipāditam
atha manaḥśilāśodhanamāha paced iti
manaḥśilā prasiddhā
dolāyantravidhānaṃ ca sampradāyato likhyate
manaḥśilāṃ kaṇaśaḥ kṛtvā kadalīdalaiḥ saṃveṣṭya tadanu caturguṇena vastreṇa ca poṭṭalīṃ baddhvā mūtrapūrite bhāṇḍe vidhivat svedayet yāvaddinatrayaṃ bhavati
dinagrahaṇena rātrirapi gṛhyate
tenāhorātramapi svedayet ityabhiprāyaḥ eke tu dinatrayameva na tu rātrau svedanaṃ vihitam yato rātrāvadṛḍhatve dagdhādibhayāt tathā hi
sudṛḍhe kadalīpatre vastrakhaṇḍe caturguṇe
tanmadhye tān vinikṣipya badhnīyācca supoṭṭalīm
kṣārāmlamūtravargeṇa svedayecca dinatrayam
tathā svedaḥ prakartavyo majjayet poṭalī yathā
bhavenna ca talasparśā bhāṇḍasyāpi kadācana
iti manyante
tato dolāyantrapramāṇamapi
dravadravyeṇa bhāṇḍasya pūritārdhasya tasya ca
mukhe tiryak kṛte daṇḍe yaddravyaṃ sūtralambitam
svedayettanmadhyagataṃ dolāyantramiti smṛtam
iti
bhāvayet saptadhā pittairiti
tadanu sveditā manaḥśilā ajāyāḥ pittadravaiḥ kṛtvā saptadhā gharme bhāvayet
bhāvanārthadravastu yāvad dravyaṃ drāvitaṃ bhavati evaṃ śuddhimṛcchatīti
eke
kṣālayedāranāle vā sarvayogeṣu yojayet
iti paṭhanti tathā vyākhyānayanti ca
idānīṃ tālakaśodhanaṃ prakaṭayannāha tālakamiti
tālakaṃ haritālaṃ sacūrṇakāñjike kṣipediti cūrṇaṃ kaṇikābhāvamityarthaḥ
kathaṃ yathā īṣaccūrṇayuktaṃ kāñjikaṃ bhāṇḍe kṣiptvā dolāyantravidhānena svedayet
dolāyantravidhistu pūrvaṃ darśita eva
tata ityanena yāmaikaṃ svedanaṃ sūcitam
kūṣmāṇḍajairdravair iti kūṣmāṇḍaphalasya sadyorasaiḥ kvāthairvā
triphalājalairiti
kvathitatriphalājalaiḥ kvathitatriphalātoyaiḥ
śeṣaṃ sugamam
atha rasakaśodhanaṃ vyācaṣṭe naramūtrairiti
rasakaṃ kharparakaṃ tacca tutthabhedaḥ
naramūtrairgomūtraiśca pṛthak pacet na tu militamūtradvayaiḥ
naramūtraṃ saptāhaṃ yāvat cet dolāyantreṇa athavā gomūtraiḥ
saptāhāt sveditaḥ śuddho rasako naravāriṇā
ityādi vacanāt
lākṣeti
lākṣā prasiddhā
śigruḥ śobhāñjanatvak mūlaṃ vā
guñjāphalāni ūrṇā meṣaromāṇi guḍasaindhave prasiddhe
yavatiktā sarpākṣī
yathālābhamiti vyastaṃ samastaṃ vā grāhyam
sarve dhātava iti dhātugrahaṇena upadhātava uparasāśca grāhyāḥ
yataḥ
yantropari svabhāge'sti rase tatsarvabhājane
kartavyaṃ tadguṇādhikyād rasajñair iti niścitam
iti
gāḍhavahninā mūṣādhmātā iti
tena pātālayantreṇa vā yathāyogyaṃ sattvanirgamaṃ kārayed ityarthaḥ
tathāhi
sarvatulyaṃ ca dhānyāmlaṃ bhūnāgaṃ mṛttikā punaḥ
tathā pāṣāṇacūrṇāni kaṭhinoparasāśca ye
melayenmāhiṣaiḥ pañcadugdhādiśakṛdantakaiḥ
dṛḍhaṃ mardya vaṭīṃ kuryāt karṣamātraṃ ca śoṣayet
koṭīyantrair dhamedvahnāvaṅgāre khādirodbhavaiḥ
trivāraṃ dhmāpayedevaṃ satvaṃ patati nirmalam
asādhyānmocayet sattvam abhrakādestu kā kathā
koṭīyantraṃ prasiddhametat
pātālayantranalikāyantrayoḥ svarūpaṃ likhyate eteṣāṃ sattvanirgamaḥ sampradāyato yathā gurusaṃkāśaṃ dṛṣṭvā vā kāryo na doṣaḥ
ratnānāṃ śodhanamāraṇamapyāha tāvat pūrvaṃ vajrasya śodhanamāha kulatthaketi
vajraṃ hīrakam
taccaturvidhaṃ bhavati
tathā hi
śvetaraktapītakṛṣṇāścaturdhā vajrajātayaḥ
rasāyane bhavedvipraḥ śubhraḥ siddhyaṣṭadāyakaḥ
kṣatriyo mṛtyujidrakto valīpalitarogahā
dhanaprado bhavedvaiśyaḥ pīto dehasya dārḍhyakṛt
kṛṣṇaḥ śūdro rujāṃ hantā vapuḥstambhaṃ karoti ca
puṃstrīnapuṃsakāścaite lakṣaṇena tu lakṣayet
suvṛttāḥ phalasampūrṇās tejovanto bṛhattarāḥ
puruṣāste samākhyātā rekhābinduvivarjitāḥ
rekhābindusamāyuktāḥ ṣaḍasrāstāḥ striyaḥ smṛtāḥ
trikoṇadehadīrghaṃ ca tannapuṃsakameva ca
pūrvapūrvaṃ tu te śreṣṭhāḥ puruṣā rasabandhakāḥ
śarīrakāntijanakā bhogadā vajrayoṣitaḥ
napuṃsakāstvalpavīryā akāmāḥ sattvavarjitāḥ
striyaḥ strīṇāṃ pradātavyāḥ klībe klībaṃ tathaiva ca
sarveṣāṃ sarvadā yojyāḥ puruṣā balavattarāḥ
iti
anyatrāpi pañca doṣā guṇāḥ pañca chāyā caiva caturvidhā
śvetā raktā tathā pītā kṛṣṇā caiva nigṛhyate
ṣaṭkoṇaṃ laghu tīkṣṇaṃ ca bṛhadaṣṭadalaṃ ca yat
jale tarati tadvajraṃ tadgrāhyaṃ rasakarmaṇi
iti
etasya śodhanādikamapyāha kulatthetyādi
kulattho'nnaviśeṣaḥ prasiddhaḥ
kodravo 'pyannaviśeṣaḥ
kvāthena kṛtvā dolāyantre vipācayedityabhiprāyaḥ
taptamiti dolāyantrasveditaṃ tadvajraṃ paścādagnau saṃtaptaṃ kṛtvā tadanu kharamūtre niṣecayet
evaṃ trisaptadhā kṛtvā mṛtaṃ vajraṃ śreṣṭhaṃ bhavatītyarthaḥ
kecit tu dolāyantre svedanam ahorātreṇaiva bhavati
tathā ca tantrāntare
kulatthakodravakvāthe dolāyantreṇa pācayet
ahorātrāt samuddhṛtya hayamūtreṇa bhāvayet
iti
hiṅgusaindhaveti
kulatthaṃ prasiddham
tadbhave kvāthe hiṅgusaindhavakalkena vajraṃ liptvāgnau saṃtāpya kulatthakvāthenaiva secayediti sampradāyaḥ
maṇḍūkamiti
maṇḍūkānāṃ mūtravidhānamatra subodhaṃ jñātavyam
tatrādau vajramagnau saṃtaptaṃ kṛtvā tanmaṇḍūkamūtre āvapet
secayed ityarthaḥ
taptaṃ ca bahudhā iti ko'rthaḥ saptavāraṃ yāvatkuryādityarthaḥ
vaikrāntamiti
vajravacchodhyamiti
yathā vajraṃ pūrvaṃ śodhitaṃ kulatthādikvāthena tathā vaikrāntamapi saṃśodhya paścānmārayedityabhiprāyaḥ
yataḥ
vaikrāntaṃ vajrabhedaṃ syāt
iti
keṣāṃcinmate caturvidhaṃ bhavati
vajram atra dvividhameva grāhyaṃ śreṣṭhatvāt hayamūtreṇa ghoṭakamūtreṇa
taptaṃ taptamiti ko'rthaḥ taptvāgnau saṃtāpya mūtre āvaped ityarthaḥ
evaṃ caturdaśavāraṃ yāvat kuryāt
tataḥ paścāt vaikrāntaṃ meṣadugdhaṃ tasya pañcāṅgaṃ tasya golakaṃ kṛtvā tatra vaikrāntaṃ melayitvā paścānmūṣāpuṭe saṃrudhyāgnau pacet
meṣadugdhaṃ meṣadugdhikā tasyāḥ pañcāṅgamityarthaḥ pañcāṅgaṃ tvakpatrapuṣpaphalamūlāni
evaṃ saptadhā kṛtvā bhasmatāṃ yāti
kecit tu meṣadugdhasyetyasya sthāne latāstūttaravāruṇyā iti paṭhanti tasmāt pañcāṅgaṃ laghvindravāruṇyā grāhyam
granthāntaradarśanācca
tathā hi
tataścottaravāruṇyā pañcāṅgaṃ golakaṃ kṣipet
ruddhvā mūṣāpuṭe paścātpaceduddhṛtya golakāt
kṣiptvā ruddhvā paceccaivaṃ saptadhā bhasmatāṃ nayet
iti
vajrasthāne niyojayediti tadvaikrāntaṃ tasya kārye niyojayedityabhiprāyaḥ
ata eva vaikrāntaṃ vajravacchodhyamiti kathitam
svedayediti
jayantī śākabhedaḥ
maṇimuktāpravālānīti
maṇayo nānāvidhāste māṇikyapuṣparāganīlamaṇivaidūryagārutmataprabhṛtayaḥ
muktā mauktikam
te'pi bahudhā bhavanti
pravālaṃ vidrumaṃ tadapi bahuvidham kumārī nārīśabdavācyā taṇḍulīyo meghanādaḥ stanyaṃ kṣīraṃ tena kimuktam
ratnādīni pūrvaṃ dolāyantre jayantyāḥ svarasena saṃsvedya yāmaikaṃ yāvat paścāt tadagnau saṃtaptaṃ kṛtvā kumāryādīnām ekatamarasena niṣiñcayet
evaṃ saptadhā kṛtvā mṛtāni bhavantītyarthaḥ
mauktikānīti bahuvacanatvenāṣṭaprakārāṇi teṣāmucyante
tadyathā
meghānāmatha śaṅkhānāṃ varāhasya ca dantinaḥ
mīnajaṃ vaṃśajaṃ caiva phaṇijaṃ śuktijaṃ tathā
aṣṭau muktāphalānyeva sadā jāraṇakarmaṇi
guṇayuktāni gṛhyante doṣayuktāni varjayet
yataḥ
sthūlaṃ vṛttaṃ guru snigdhaṃ raśmitārajalānvitam
śvetamāhlādakaṃ svacchaṃ muktāyāśca guṇā daśa
iti
pravālānīti bahuvacanenātrāpi jātiguṇadoṣādikaṃ sūcayati
tathāhi
atiriktaṃ ca dīptaṃ ca vidrumaṃ parimaṇḍalam
snigdhaṃ ca svaccharūpaṃ ca baddhaṃ śuddhaṃ samaṃ guru
aṅgārasadṛśaṃ piṇḍaṃ pravāle'mī guṇā daśa
gauraṃ raṅgajalākrāntaṃ sūkṣmaṃ vakraṃ sakoṭaram
rūkṣaṃ kṛṣṇaṃ laghu śvetaṃ pravālam aśubhaṃ tyajet
tathā ratnānyaśeṣataḥ
iti
aśeṣato'pi tajjñasakāśādavagantavyāni
teṣāṃ ca lakṣaṇāni likhyante yathā
padmarāgaṃ kuruvindaṃ sugandhaṃ nīlagandhakam
māṇikyaṃ caiva vijñeyaṃ brāhmaṇādikrameṇa tu
nirdhūmaṃ jvaladaṅgāramindragopasamaprabham
guñjārāgapratīkāśaṃ māṇikyaṃ rasakarmaṇi
cāmpeyakasamo varṇairhemavarṇaḥ sunirmalaḥ
atidīpto bhavedyastu padmarāgaḥ sa ucyate
sthūlavṛddhamadhucchāyaṃ bhrājiṣṇu śvetamujjvalam
guru snigdhaṃ tathā proktaṃ rasarājasya karmaṇi
indranīlo mahānīlo nīlaśca kṛṣṇanīlakaḥ
ete nīlāstu catvāro brāhmaṇādikrameṇa tu
atasīpuṣpasaṅkāśaṃ nīlajīmūtasannibham
yaḥ karoti payo nīlaṃ mahānīlaṃ taducyate
biḍālanetrasaṃkāśaṃ nīlapītaṃ sunirmalam
calaṃ laśunamadhyasthaṃ vaidūryaṃ rasakarmaṇi
vijñeyo garuḍodgāraḥ karipakṣo dvitīyakaḥ
tṛtīyo vaṃśapattraśca caturtho dhūlidhūsaraḥ
khadyotadyutisaṃkāśo mayūrakaṃṭhasannibhaḥ
komalatvaṃ caturṇāṃ supraśastaṃ rasakarmaṇi
iti
kim uktaṃ bahunā
pañcadoṣā guṇāḥ pañca chāyā caiva caturvidhā
śvetā pītā tathā raktā kṛṣṇā caiva nigṛhyate
sarve bhānunibhā dīptā doṣāḥ paṭalavarjitāḥ
nijairvarṇaiḥ samāyuktā utkṛṣṭā rasakarmaṇi
iti
atha prayogāntaramāha uktamākṣikavadityādi
pūrvoktasvarṇamākṣikaśodhanavidhānavat muktāpravālāni śodhayet sarvaratnāni ca vajraśodhanamāraṇavidhivat samprasādhayedityabhiprāyaḥ
śilājatvityādi
jaturlākṣā tatprakāśavat śilābhyaḥ prasrutaṃ dravaviśeṣaṃ tat śilājatuśabdavācyam
tantrāntare'pi
māsi śukre śucau caiva śilāḥ sūryāṃśutāpitāḥ
catuḥprakāśaṃ svarasaṃ śilābhyaḥ prasravanti hi
śilājatviti vikhyātaṃ sarvavyādhivināśanam
iti
nanu rūkṣakaṭhinānāṃ śilānāṃ kathaṃ snigdhadravaḥ svarasaḥ sambhavati
satyam
atra śilopalakṣitatvāt tattaddhātava eva prasravanti
tathā coktam
śailasya dhātoḥ svarasaṃ śilābhyaḥ sūryapratāpājjatusaṃprakāśam
kṛṣṇaṃ bhavenmūtrasamānagandhi tadeva ramyaṃ tu śilājatu syāt
iti
matāntare'pi
hemādyāḥ sūryasaṃtaptāḥ sravanti giridhātavaḥ
jatvābhaṃ mṛdu mṛtsnācchaṃ yanmalaṃ tacchilājatu
iti
iti tantrāntare'pi prasiddhametat
tadyathā
taptādīnāṃ tu lohānāṃ ṣaṇṇāmanyatamānvayam
jñeyaṃ svagandhataścāpi ṣaḍyoni prathitaṃ kṣitau
iti
yataḥ
lohādbhavati tadyasmācchilājatu jatuprabham
tasya lohasya yadvīryaṃ rasaṃ vāpi bibharti tat
iti
prasaṅgato'pi catuṣṭayaṃ yathā
hemno vai rajatāt tāmrāt tathā syād ayasād api
gomūtragandhi sarveṣāṃ yathāpūrvamanuttamam
iti
anyatrāpyuktam
trapusīsāyasādīni pradhānānyuttarottaram
yathā tathā prayoge 'pi śreṣṭhāḥ śreṣṭhaguṇāḥ smṛtāḥ
iti
caturṇāmapi mukhyānāṃ prasravaṃ śilājatu catuṣṭayam atra guṇakhyāpanāya cānyayonivāraṇāya ca bhavatīti
samānīyeti atra samyaggrahaṇaṃ śreṣṭhagrahaṇanimittam avagantavyam
kathamasya śreṣṭhatvam ityatrāha kaścit
teṣu kṛṣṇaṃ malaṃ snigdhaṃ laghu niḥśarkaraṃ bhavet
gomūtragandhavaccāpi tatpradhānaṃ pracakṣate
iti
grīṣmataḥ praśilācyutam iti yadyapyanyasmin kāle śilājatuprasravaṃ dṛśyate tathāpi grīṣme kharatarakiraṇatāpitābhyaḥ śilābhyo guṇavattaraṃ bhavati
godugdhair ityādibahuvacanāntaiḥ kṛtvā bahuvāraṃ bhāvayedityabhiprāyaḥ
bhṛṅgo mārkavaḥ ghamarā iti loke
atra bhāvyasamānakvathanīyaṃ dravyaṃ grāhyam
kvathanīyadravyamaṣṭaguṇe jale niṣkvāthya caturbhāgāvaśiṣṭe kaṣāye bhāvayet
tacchuddhaṃ śuddhatāṃ vrajediti
nanu pūrvaṃ yacchuddhaṃ syāttatkathaṃ paścācchuddhatāṃ vrajedityatra śuddhaśabdadvayaṃ ca kimartham ucyate pūrvaṃ śilājatupiṇḍaṃ dhūpādinā saṃśodhya paścādanena vidhinā śodhayedityadoṣaḥ
tathā hi
duṣṭauṣadhikīṭapataṅgadaṃśasaṃtālikādoṣanivāraṇārtham
lohāḍhakau nimbaguḍūcisarpiryavair yathāvat paridhūpayecca
iti
pūrvaśodhitameveti sarvasaṃmatam
mukhyāṃ śilājatuśilāmiti
mukhyā pūrvaṃ darśitā tajjātiṣu śreṣṭhā
śilājatuśilāmiti śilājatoḥ śilāvat saghanapiṇḍaṃ saṃgṛhya paścāt pūrvoktavidhinā saṃśoṣya tadanu sūkṣmakhaṇḍaṃ yathā syāt prakalpyātyuṣṇapānīyaṃ prakṣipya yāmaikaṃ yāvat sthāpayet
tatastapyate sudhīriti sadvaidyaḥ
sudhīriti grahaṇamatra sukaraṇavidhānārtham
yato'sya karaṇaṃ kālādikamapekṣate
yathoktam
athoṣṇakāle ravitāpayukte vyabhre vivāte samabhūmibhāge
pātreṣu kṛṣṇāyasanirmiteṣu vidhānavad drāvayituṃ pacettu
katham yathā
śilājatu śreṣṭhamavāpya pātre prakṣipya tasmād dviguṇaṃ ca toyam
uṣṇaṃ tadarthaṃ bhṛśamatra dattvā viśoṣayettanmṛditaṃ yathāvat
tatastu yatkṛṣṇam upaiti cordhvaṃ vilīyamānaṃ raviraśmitaptam
tat kācapātre'nyatame vidhāya tatrāparaṃ koṣṇajalaṃ kṣipettu
punaśca tasmādaparaṃ tu pātrād asmācca pātrādaparaṃ tu bhūyaḥ
punastata ūrdhvaṃ tu nidhāya kṛṣṇaṃ yaduddhṛtaṃ tat punarāharecca
yadā viśuddhaṃ jalam acchaṃ mardya pracchannabhāvān malayet tu tasmāt
tadā tyajet tacchrimalaṃ śilājatu syājjalamaśuddham evam iti bhūyāt
kāryakṣamamiti anena prakāreṇa yacchilājatu snehaśuddhaṃ kṛtaṃ tat sarvakāryeṣu yojayedityabhiprāyaḥ
tathāhi
śuddhaṃ bhāvitayuktaṃ tu vidhinānena mānavaḥ
śilājatu prayuñjānaḥ sarvarogaiḥ pramucyate
iti
vahnau kṣiptamiti evaṃ saṃkāritasyāsya śreṣṭhatvaṃ tadā syād yadāgnau kṣipte sati nirdhūmaṃ bhavati
liṅgopamaṃ ca bhavati
tathāhi
vahnau kṣiptaṃ tu nirdhūmaṃ yacca liṅgopamaṃ bhavet
śuddhaṃ yojyaṃ samuddiṣṭaṃ hārītādyairmaharṣibhiḥ
atha maṇḍūrakaraṇavidhānamāha akṣeti
akṣāṅgārair iti bahuvacanatvenānyakāṣṭhodbhavair api dhamediti na doṣaḥ
kiṭṭaṃ lohamalaṃ tadbahuvārṣikaṃ grāhyaṃ śreṣṭhatvāt
tathāhi
śatotthamuttamaṃ kiṭṭaṃ madhyaṃ cāśītivārṣikam
adhamaṃ ṣaṣṭivarṣīyaṃ tato hīnaṃ viṣopamam
iti
lohajam iti sāmānyalohagrahaṇena muṇḍādisamastalohasaṃbhavaṃ tadguṇamapi ca jñātavyam
yataḥ
yāni lohāni tatsaṃjñālakṣaṇāni guṇāni ca
maṇḍūraṃ tadguṇaṃ dṛṣṭaṃ yallohamapi yadguṇam
ata eva
kiṭṭād daśaguṇaṃ muṇḍaṃ muṇḍāt tīkṣṇaṃ śatonmitam
ityādi
anyacca
ye guṇā mārite muṇḍe te guṇā muṇḍakiṭṭake
tasmāt sarvatra maṇḍūraṃ rogaśāntau niyojayet
iti
gavāṃ jalair gomūtraiḥ
tathā ca nirvāpya bahumūtre secayediti
evaṃ saptavāraṃ kuryāt
punaḥ punariti grahaṇenātra saptavāraṃ niyataṃ kiṃtu yāvat śīryate tāvannirvāpayedityabhiprāyaḥ
tathā coktam
lohakiṭṭaṃ susaṃtaptaṃ yāvat tat śīryate svayam
tacchīrṇaṃ grāhayet teṣāṃ maṇḍūraṃ tu prayojayet
iti
evaṃ saptavāraṃ kuryāt triphalākvāthasya dviguṇitātra
maṇḍūraṃ cūrṇayet varamiti śreṣṭham
śreṣṭhatāsyāñjanasādṛśyāt bhavati
kṣīravṛkṣasyeti
kṣīravṛkṣo'tra muṣkakaḥ kathitaḥ sa ca parvatajaḥ morava iti loke
kecit sāmānyagrahaṇenaivānye kṣīravṛkṣā api gṛhyante ityāhuḥ
tadyathā
kuṭajapalāśāśvakarṇapāribhadrabibhītakāragvadhabilvakārkasnuhyapāmārgapāṭalānaktamālavṛkṣakadalīcitrakapūtīkendravṛkṣāsphotāśvamārakasaptacchadāgnimanthaguñjāś catasraḥ kośātakī samūlaphalapatraśākhā dahet
iti
kāṣṭhānīti bahuvacanenātra kṣīravṛkṣasya kāṣṭhānāṃ bahūn khaṇḍān kṛtvā pāṭya dahedityabhiprāyaḥ
tathā tantrāntare
taṃ cikīrṣuḥ śaradi girisānujaṃ śucirupoṣya praśaste'hani praśastadeśajātam anupahatamadhyamavayasaṃ mahāntam asitamuṣkakam adhivāsyāparedyuḥ pāṭayitvā khaṇḍaśaḥ prakalpyāvapāṭya nivātadeśe nicitaṃ kṛtvā tilanālair ādīpayet
athopaśānte'gnau tadbhasma pṛthag gṛhṇīyāt
iti
cūrṇābhaḥ pratisārya iti pratisāryaḥ pratisāraṇīyaḥ
yaḥ kvāthavat sthitaḥ peyaḥ sa pānīya iti saṃjñā
evaṃ kṣārasya dvaividhyaṃ bhavati
iti yuktakāryeṣu yuktavyādhiṣu yathāyogyaṃ yojayed ityarthaḥ
yuktavyādhiṣu yathā tatra pratisāraṇīyaḥ
kuṣṭhakiṭibhadadrumaṇḍalakilāsabhagandarārbudārśoduṣṭavraṇanāḍīcarmakīlatilakālakanyacchavyaṅgamaśakabāhyavidradhikṛmiviṣādiṣūcyate
saptasu ca mukharogeṣūpajihvādhijihvopakuśadantavaidarbheṣu tisṛṣu ca rohiṇīṣveteṣvanuśastravidhānam uktam
pānīyas tu gulmodaragarāgniśūlājīrṇānāhaśarkarāśmaryabhyantaravidradhiḥ kṛmiviṣārśaḥsūpayujyate iti
pānīyaḥ pānārhaḥ kṣārodakamityarthaḥ
ye cānye'pi pākyasvarjikāyavakṣārā yathāyogyaṃ vaktavyās teṣāṃ cūrṇavaṭakāvalehādiṣu prayogaḥ kartavyaḥ
dhīmāniti grahaṇaṃ kṣārakarmaṇi caturo bhiṣak tathā prayateta na yathā kṣāro'guṇo bhavati
tadyathā
naivātitīkṣṇo na mṛduḥ śuklaḥ ślakṣṇo'tha picchilaḥ
abhiṣyandī śivaḥ śīghraḥ kṣāro hyaṣṭaguṇaḥ smṛtaḥ
iti
doṣāścāsya yathā
atyauṣṇyam atipaicchilyam atitīkṣṇavisarpitā
atyarthaṃ mārdavaṃ śaityam atyarthaṃ sāndrameva ca
nyūnauṣadhavipakvatvaṃ kṣāradoṣā nava smṛtāḥ
iti
pārada iti
bhavasindhoḥ pāraṃ dadātīti pāradaḥ
ata eva rasapraśaṃsāyāmuktam
tejo mṛgāṅkamauleḥ soḍhaṃ svenaiva tejasāṃ puñjaiḥ
ajarāmaratvavitaraṇakalpataruṃ taṃ raseśvaraṃ vande
aparamapi
aṇimādyaṣṭaguṇairvibhūtidoṣaṃ na saṃsāramapārapāradaḥ
muktvaikaṃ rasarājaṃ ko'nyo'thāste jarāpaho hyaparaḥ
iti
īdṛk pāradaḥ sudine sādhitaḥ
sa ca dehalohayoḥ siddhiṃ kuryāditi tātparyārthaḥ
dehasiddhirvyādhiharatvena
śarīrārogyatā lohasiddhiśca svarṇarajataśodhanakaraṇādikaḥ
punaḥ kīdṛśo rasaḥ
sarvarogāṇāṃ jetā
sarve ca te rogāḥ śarīramano'bhipannā jvaramadamūrchādayaḥ teṣāṃ jetā vināśakara ityarthaḥ
punaḥ kimbhūto rasaḥ puṣṭikara iti
puṣṭirdhātupoṣaṇaṃ tāṃ karoti iti puṣṭikaraḥ
ata eva poṣaṇādvājīkaraṇaśaktyāyamapi vikhyātaḥ
sudine iti
śobhanadivase jyotiḥśāstroktasaumyatithinakṣatrādiyukte dine ityarthaḥ
tathācoktam
natvā guruṃ bhairavakanyakābaṭuṃ dvīpānanaṃ siddhamamuṣya rakṣitam
antaḥ sunīlaṃ bahir ujjvalaṃ rasaṃ niveśayet khalvatale śubhe dine
anyatrāpyuktam
vijane pavanādivarjite vā deśe saumyadine dinādikāle
balimatra vidhāya pūjanaṃ ca tadanuvidhiḥ pratimantritaṃ vidhijñaiḥ
iti
sādhita iti parimāṇādikena saṃskāritaḥ
tadyathā
raso grāhyaḥ sunakṣatre palānāṃ śatamātrakam
pañcāśatpañcaviṃśadvā daśapañcaikameva vā
palānnyūnaṃ na kartavyaṃ rasasaṃskāramuttamam
tasmāt sūtaviśuddhyarthaṃ sahāyair nipuṇair yutaḥ
sarvopaskaramādāya rasakarma samārabhet
ityādi
saṃsiddhimiti
aihikīm āmuṣmikīṃ ca
uktaṃ ca
yataḥ baddhaḥ khecaratāṃ padaṃ nayeddharate vyādhisamūhaṃ mūrchitaḥ
jārito janmajarāvināśanaḥ krāmito rañjito bhaktimuktidaḥ
yadi pañcatvagataṃ hi sūtakaṃ bhakṣitaṃ syādamaratvakārakam
jalaukāranibaddhaḥ sarvajo grathito manmatharasadāyakaḥ
bhasmākāragataṃ girīśajam asitaṃ bhūcarabhūtisiddhidam
pārāpāram apārapāradaṃ tasmāt kaḥ karuṇākaro 'paraḥ
iti
dehalohayoriti
dehaṃ śarīraṃ tasya siddhir jarāvyādhirāhityaṃ lohaṃ suvarṇādi tasya siddhiḥ saṃskāratvamatra vistarabhayānna likhitam
rasendreti
rasendretyādirasāntāni pāradasya nāmāni rasakarmasu jñeyāni
kaiḥ budhaiḥ
tasyeti rasasya iti grahaṇena saṃkṣepanāmānyabhihitāni
anyānyapi santi vistareṇa
tathā hi
raso mahārasaḥ sūtas trinetraśca trilocanaḥ
harabījaścalaścaiva bījendro'tha rasāyanaḥ
pāradaśca suvarṇākhyo mahāvahnis tathaiva ca
lokeśaḥ khecaro divyaḥ saubhāgyaḥ paramāmṛtaḥ
śaśihemanidhiścaiva ananto jñānameva ca
sūkṣmaḥ śāntaḥ prabhuścaiva kalikāntakaraḥ smṛtaḥ
etāni rasanāmāni tathānyāni śive yathā
iti
tāmreti
tāmrādayo navasaṃkhyā dhātavo matāste sūryādīnāṃ navagrahāṇāṃ nāmabhiḥ kṛtvā kramātkathitāḥ
etena kim uktam tāmramādityasaṃjñaṃ tāraṃ raupyaṃ somasaṃjñam āraṃ pītalohaṃ tanmaṅgalasaṃjñaṃ nāgaṃ sīsakaṃ tadbudhasaṃjñaṃ hemaṃ suvarṇaṃ tadbṛhaspatisaṃjñaṃ vaṅgaṃ śukrasaṃjñaṃ tīkṣṇakamayastacchanisaṃjñaṃ kāṃsyaṃ rāhusaṃjñaṃ vṛttalohaṃ ketusaṃjñamiti kramaḥ ete dhātavo navagrahanāmabhir boddhavyāḥ
rājīti
rājīrasonetyādinā prathamataḥ svedanasaṃskāravidhirārabhyate
yataḥ santi bhūyāṃsaḥ saṃskārāḥ te ke ityatrāha
saṃsvedanaṃ mardanamūrchane ca utthāpanaṃ pātanabodhane ca
niyāmanaṃ dīpanameva cāṣṭau pūrvaṃ kṛtāḥ karmaṇi sūtakasya
iti
anyatrāpyuktam
aṣṭau ca rasasaṃskārā dravye rāsāyane samāḥ
ete prathamaṃ kāryāḥ syuḥ paścāt sarvatra yojayet
rasāditi rasaśodhanakarma yatpūrvamuktaṃ tatkarmaśabdaḥ upaskārādīn praśaṃsayati
yataḥ
sarvopaskaramādāya rasakarma samārabhet
ityādivacanam
tathā hi
upaskaraṃ na yo vetti tasya siddhiḥ kathaṃ bhavet
ityapi
tasmādupaskarāṇi katipayāni likhyante
tadyathā
tulābhājanaṃ tacca dvividhaṃ tulā ghaṇṭakaṃ ceti khalvabhājanaṃ tacca trividhaṃ pāṣāṇakhalvaṃ lohakhalvaṃ tāmrakhalvaṃ ca kaṇḍanī sā ca dvividhā śilākaṇḍanī pāṣāṇakaṇḍanī ca vicitrakharparāṇi tāmrādīnāṃ bhājanāni mṛṇmayāni ca koṣṭhikā sā ca trividhā jālakoṣṭhikā kharparakoṣṭhikā bhūmikoṣṭhikā ceti bhastrikā sā ca trividhā carmabhastrikā karparabhastrikā mukhabhastrikā ceti nalikā sā ca dvividhā nalikā vakranalikā ceti
nalikā lohamayī vakranalikā mṛṇmayī mūṣā sā ca dvividhā pakvā apakvā ca apakvāyā bhedo vajramūṣāyāḥ kumbhakāreṇa sumṛttikayā kṛtā sā pakvamūṣā tayorbhedā yathā mūṣā gostanā andhamūṣā nalikāmūṣā sampuṭīmūṣā ḍholīmūṣā iṣṭikāmūṣā kṣāramūṣā saindhavādilavaṇamūṣā kharparamūṣā kokilākhyamūṣā hematāratāmralohasīsakamūṣādayaḥ
saṇḍiśaśca taddvividhaḥ pattrasaṇḍiśaḥ kākamukhasaṇḍiśaśceti
hastakuṭṭakanirghātādayaḥ sarvāṇi suvarṇakāropaskarāṇi ca
puṭaṃ taccaturvidhaṃ tuṣapuṭaṃ karīṣapuṭam upalapuṭaṃ khadirādikāṣṭhapuṭaṃ ceti
yantrāṇi ca tadyathā śilāyantraṃ pāṣāṇayantraṃ bhūdharayantraṃ vaṃśanalikāyantraṃ gajadantabhājanayantraṃ dolāyantram adhaḥpātanayantram ūrdhvapātanayantraṃ niyāmakayantraṃ ḍamarukayantraṃ kaṭāhayantraṃ kāṃsyabhājanayantraṃ pātālayantraṃ tulāyantraṃ kacchapayantraṃ cakrayantraṃ cākīyantraṃ vālukāyantram agnisomayantraṃ gandhakaṭahikāyantraṃ mūṣāyantraṃ bāṇayantraṃ garuḍayantraṃ sāraṇayantraṃ jālikāyantraṃ cāraṇayantrādīni anyānyapi yathāyogyaṃ bhavanti
tatra tatra eva jñātavyāni
tatra teṣvādau svedanavidhimāha
rājīrasonamūṣāyāṃ rasaṃ kṣiptvā vibandhayet
ityādivyākhyānaṃ sampradāyato likhyate
yathā rājīkādikalkena mūṣāṃ kṛtvā tatra rasaṃ melayitvā upari kadalīdalairveṣṭayitvā tadupari caturguṇena vastreṇa poṭṭalikāṃ baddhvā kāñjikādipūrite bhāṇḍe dolāyantravidhānena svedayet
yāvaddinatrayaṃ bhavati
dinagrahaṇena rātrirapi gṛhyate tenāhorātraṃ svedayedityabhiprāyaḥ etadapi vidhānaṃ tantrāntare coktaṃ tadyathā
rājikā lavaṇaṃ hiṅgu citrakaṃ vyoṣasaṃyutam
sūtapādamitaṃ sarvaṃ svarjikākṣārasaṃyutam
śigrupatrarasenaiva piṣṭvā kuṇḍalikākṛtam
kuryādbhūrjadale samyagathavā kadalīdale
supakve ca dṛḍhe vāpi vastrakhaṇḍe caturguṇe
rasaṃ madhye vinikṣipya badhnīyāt tu supoṭṭalīm
kṣārāmlamūtravargeṇa svedayecca dinatrayam
tathā svedaḥ prakartavyo majjitā poṭṭalī yathā
bhavenna ca talasparśo bhāṇḍasyāpi kadācana
iti
dolāyantrapramāṇam
dravadravyeṇa bhāṇḍasya pūrito'rdhasya tasya ca
mukhe tiryakkṛte daṇḍe rasaṃ sūtreṇa lambitam
taṃ svedayenmadhyagataṃ dolāyantramiti smṛtam
atha pratyekasaṃskārānte mardanamuktaṃ tatkarma darśayannāha dinaikaṃ mardayet sūtaṃ kumārīsambhavairdravairityādi
eteṣāṃ vakṣyamāṇadravyāṇāṃ dravaiḥ kṛtvā khalve sūtaṃ mardayet tena pratyekarasena kṛtvā dinaikaṃ mardayedityarthaḥ
kumārī prasiddhā citrakaṃ citrakajaṭā kākamācī loke kāmaiyā śabdavācyā triphalā harītakyādikam ebhiryantrapūrvakaṃ saṃmardya paścāt kāñjikaiḥ prakṣālya śodhayedityarthaḥ
kāñjikairiti bahuvacanatvena jalena takreṇa vā kṣālanīyam
tathāca tantrāntare
bhaved ekaikasaṃskāraprānteṣu dṛḍhamardanam
marditaṃ sthāpayed gharme yāvacchuṣkataro bhavet
takreṇa kāñjikenātha śuktenoṣṇodakena vā
tataḥ sarvaṃ samānīya kṣālayediti buddhimān
tathā yantraṃ prakurvīta yathā na kṣīyate rasaḥ
iti
atha svedanasaṃskāram abhidhāya samprati mardanasaṃskāraṃ darśayannāha tataḥ kṣiptvā rasaṃ khalve rasādardhaṃ ca saindhavamityādi
tata iti
svedanapūrvakamardanānantaraṃ tadrasaṃ khalve kṣiptvā mardayediti
kaiḥ kṛtvā vakṣyamāṇasaindhavapramukhadravyaiḥ etanmardanaṃ taptakhalve'bhihitamiti sampradāyaḥ
tathāhi yuktaṃ sūtasya sarvasya taptakhalve vimardanam
ajāśakṛttuṣāgniṃ tu bhūgarbhe tritayaṃ kṣipet
tasyopari sthitaṃ khalvaṃ taptakhalvamidaṃ bhavet
iti
athavā tīvragharme ca kārayecca pramardanam
iti sampradāyaḥ
anāratamiti anālasyaṃ yathā bhavati tathā mardayediti bhāvaḥ
anāratagrahaṇenāpi anyavihitadravyairapi mardanīyaṃ na doṣo granthāntare darśanāt
tathāhi
kṣārāmlairlavaṇair mūtrair viṣair upaviṣaistathā
divyauṣadhisamūhena mardayeddivasatrayam
anuktamānānāṃ mardanārthadravyāṇāṃ ca parimāṇaṃ granthāntarād avagantavyam
tadyathā
pāradasya kalāṃśena bheṣajena pramardayet
dravyeṇa yāvatā sarvaṃ plutaṃ bhavati mardane
iti
idānīṃ mardanasaṃskārādanantaraṃ mūrchanasaṃskāravidhim āha tato rājī rasonaścetyādi
tata iti mardanasaṃskārād anantaram
rājī rājikā rasonaḥ lasuna iti prasiddhaḥ mukhyaśca navasādara iti navasādaraś culikālavaṇaḥ mukhyaḥ śreṣṭho grāhya ityarthaḥ
tasya śreṣṭhatā paigāmīśabdavācyā prasiddhā
tadvad iti
mardanoktaprakāreṇa mardyaṃ tuṣāmbuneti
kāñjikena kṛtvā kṣālanaṃ svedanaṃ ca pūrvavat kāryaṃ rasasyotthāpanārthaṃ yato mūrchanānantaram utthāpanamapi kāryamiti sarvatra
tathāhi
utthitaḥ kāñjikasvedāt pātayet khalvasaṃyutam
iti saṃpradāyaḥ
yathā
dolāsvedaṃ prakurvīta madhukṣārāmlamūtrakaiḥ
utthāpya mūrchayet paścāt trivāraṃ ca punaḥ punaḥ
iti
athavā
tataḥ khalvena taptena amlenotthāpayedrasam
kṣārā mukhakarāḥ sarve sarve hyamlāḥ prabodhakāḥ
iti
mūrchanotthāpanavidhim abhidhāya samprati pātanānyāha tataḥ saṃśoṣya cakrābhamityādi
tata iti mūrchanotthāpanānantaram
saṃśoṣyeti
eke saṃśoṣyetyanena mūrchitameva rasaṃ cakrābhaṃ kṛtvā pātayediti vyākhyānayanti tanna saṃmataṃ bahusampradāyeṣu mūrchitasyotthāpanaṃ kṛtvā paścāduktadravyaiḥ saha piṣṭikāṃ kṛtvā cakrikāṃ kuryādityabhiprāyaḥ
anyatrāpyuktam
bhāgāstrayo rasasyārkacūrṇapādāṃśasaṃyutam
dattvāmlaṃ mardayet tāvadyāvat piṣṭiḥ prajāyate
yadā na jāyate piṣṭiḥ kiṃcit tutthaṃ tadā kṣipet
iti sarvatra
piṣṭikṛtarasacakrī hiṅgunā liptvā dhāryā
hiṅgumānamapi ṣoḍaśāṃśaṃ pāradaparimāṇāt dvisthālīsampuṭa iti
vikhyātaṃ lavaṇapūraṇaṃ sampradāyadarśanād boddhavyam
dṛḍhatarāṃ mudrāmiti mudrātra sāmpradāyikī kāryā yathā gurusakāśādvā dṛṣṭvā
tathā athavā sadbuddhīnāṃ jñāpanārthaṃ sadābhyastā mudrātra likhyante tathā ca
valmīkamṛttikāyārapūraṇaṃ lohakiṭṭakam
śvetapāṣāṇakaṃ caiva tatsarvaṃ cūrṇayet samam
sarvatulyaṃ viṣaṃ dagdhaṃ sarvaṃ toyairvimardayet
mūṣādisampuṭaṃ kuryāt sarvasandhipralepane
athavā
tuṣaṃ bhāgadvayaṃ grāhyaṃ bhāgaikaṃ vastrakhaṇḍakam
mṛdaścaturguṇo bhāgo jalaṃ dattvā pramardayet
narakeśaṃ śaṇaṃ kiṃcit dattvā tāvat prakuṭṭayet
yāvat sikthasamābhāsaṃ mṛtpiṇḍaṃ jāyate tadā
yathā na śuṣkatāṃ yāti tathā yantraṃ samācaret
evaṃ saptadinād ūrdhvaṃ mṛdaṃ yoge prayojayet
kūpikādivilepārthaṃ yantrārthaṃ ca bhiṣak kramāt
aparamapi
harītakīṭaṅkaṇaparṇacūrṇaṃ kharī guḍaṃ pāṃśu paṭuṃ samāṃśam
valmīkamṛt sarvasamā tadardhaṃ vastraṃ tathā gomayakaṃ ca sarvam
jalena mardyaṃ madanopamaṃ tad yantrādisandhau viniveśanīyam
iti
aparāṇyapi
lohakiṭṭaṃ tuṣaṃ dagdhaṃ śukticūrṇaṃ ca karkarā
etāni samabhāgāni tāvadbhāgena mṛttikā
karpaṭena samāyuktā sā hi vajropamā bhavet
dagdhatuṣasyaikabhāgo mṛdbhāgatrayameva ca
karpaṭaṃ śaṇasaṃyuktaṃ vajramṛtsneti yojayet
iṣṭakācūrṇabhāgaikaṃ samabhāgā tu mṛttikā
mūṣābandhaḥ prakartavyo dhamanādvajratāṃ vrajet
bhāgaikaṃ lohakiṭṭasya tuṣadagdhadvayaṃ tathā
mṛdbhāgatrayasaṃyuktaṃ kiṃcit kūpyaṃ pradāpayet
ekatra kuṭṭayet sarvaṃ mṛttikā vajravadbhavet
niṣiñcedambunopari
iti
upari ambunā niṣiñcediti ko'rthaḥ tatsthālīsampuṭayantraṃ cullyāṃ nidhāyāgniṃ prajvālya tadupari śītaṃ jalaṃ punaḥ punaḥ kṣipedityabhiprāyaḥ
sajalavastrakhaṇḍam api tadupari dhāryamiti sampradāyaḥ
anyatrāpyuktam
saṃrudhya bhāṇḍadvayagarbhamadhye piṣṭiṃ tataḥ sampuṭamavraṇaṃ tam
niveśya cullyāṃ tu śanaiḥ pradīpapramāṇam asyādyatale vidadhyāt
agniṃ śirasyasya jalārdramekaṃ vastraṃ kṣipedalpamanuṣṇameva
iti
doṣavivarjita iti yadgrahaṇaṃ vṛntaṃ tatsarvaṃ doṣarahitaḥ pāradaḥ ebhiḥ pañcabhiḥ saṃskāropāyaireva bhavatītyasyābhiprāyaḥ
tasmāt pañcaiva saṃskārā anenātra svīkṛtāḥ
ke te doṣāḥ tathāhi
malaṃ viṣaṃ vahnigurutvacāpalaṃ naisargikaṃ doṣamuśanti tajjñāḥ
upādhikau dvau trapunāgasambhavau rasendrarāje kathayanti vaidyāḥ
nanu pātanatrayeṇaiva nāgavaṅgakṛtadoṣo vinaṣṭo bhavati nānyaiḥ tathāhi
miśritau cedrase nāgavaṅgau vikrayahetunā
syāt tābhyāṃ kṛtrimo doṣastanmuktiḥ pātanatrayāt
iti
tatkatham atra pañcabhireva sarvadoṣavivarjito bhavati satyam ūrdhvapātanāntargatam adhastiryakpātanam astīti tasyābhiprāyaḥ tatpātanadvayaṃ tantrāntarād avagantavyam
athavā
athordhvapiṭharīmadhye lagno grāhyo rasottamaḥ
ityatrāthagrahaṇenāvaśiṣṭasaṃskārāṇi sūcyante tāni ca pātanabodhananiyāmakānītyadoṣaḥ
atha keṣāṃcij jñāpanārthaṃ prasaṅgataḥ pātanatrayamāha ūrdhvapātanamatraiva kathitam
adhaḥpātanaṃ tiryakpātanaṃ ca darśayannāha tathā ca tantrāntare
kaṭāhaṃ nūtanaṃ kṛtvā tasyādho lepayedrasam
dviguṇena ca gandhena jārayed bradhnakādayaḥ
vastrāntāni mṛdā liptvā jalaṃ sthālyupari nyaset
sthālīkaṭāhayoḥ sandhiṃ lepayet sudṛḍhaṃ mṛdā
kaṭāhopari kartavyam upalāgnipradīpanam
jalamadhye raso yāti śuddhaṃ tiṣṭhati bradhnake
śulvād raso rasāttāmraṃ pātanīyaṃ pṛthakkṛtam
sasūtabhāṇḍavadane 'pyanyanmilati bhāṇḍakam
tathā sandhir dvayoḥ kāryā pātanatrayayantrake
jalasthāne kāñjikaṃ ca dāpayennātra saṃśayaḥ
iti
tiryakpātanamapyāha tathā hi
ghaṭe rasaṃ vinikṣipya sajalaṃ ghaṭamanyakam
tiryaṅmukhaṃ dvayoḥ kuryāt tanmukhaṃ rodhayet sudhīḥ
rasādho jvālayedagniṃ yāvat sūto jalaṃ viśet
tiryakpātanamityuktaṃ siddhair nāgārjunādibhiḥ
iti
athāparāṇyapi prasaṅgato likhyante tathāhi
sthūlasaindhavapoṭṭalyāṃ kāryaṃ mūṣāpuṭadvayam
sthāpayitvā rasaṃ tatra navasāraṃ kalāṃśakam
sandhiṃ nirudhya yatnena veṣṭayet karpaṭaṃ mṛdā
sthāpayedbhūdhare yantre vahniṃ kuryāddinatrayam
yantrāduddhṛtya sūto'sau svedayet tadanantaram
bījapūraphalaṃ vātha vṛntaṃ saṃtyajya kārayet
saindhavena samaṃ sūtaṃ tasya madhyaṃ vinikṣipet
svedayeddolikāyantre hyamlavarge dinatrayam
evaṃ hyagnisaho jāto rasendraḥ sarvakarmasu
iti niyāmakam
atha bodhanamāha
atha sūtaṃ samuddhṛtya kācakūpye vinikṣipet
śuktāmlenātha sampūrya dvāre mudrāṃ pradāpayet
sthāpayedbhūdhare yantre svedayeddinasaptakam
svāṅgaśītaṃ samuddhṛtya kaṣāyaiḥ svedayet punaḥ
dinatrayaṃ sāranālaiḥ svedyaścāñcalyaśāntaye
iti bodhanam
atha dīpanamāha
lavaṇaṃ rājikāhiṅgukanyākṣāracatuṣṭayam
tryūṣaṇaṃ lasunaṃ caiva mātuluṅgarasaplutam
piṇḍamadhye rasaṃ kṛtvā svedayet saptadhā punaḥ
anudgārī bhavettena grāsājīrṇe 'pi jīryati
anenaiva bhavecchuddhaḥ sarvadoṣavivarjitaḥ
athavā
karituṇḍagaruḍī ṛṣicchaṭā kanyakā kumārikā ca vāyasī
āsurī ca vijayā jayā tathā vahnidīpanakarāśca sūtake
ityaṣṭau saṃskārāḥ saṃkṣepeṇoktāḥ
idānīṃ gandhakaśodhanaṃ darśayannāha lohapātre iti
gandhakajaṃ raja iti
gandhājjāto gandhakaḥ
tadyathā
śvetadvīpe purā devyāḥ krīḍantyāḥ prasṛtaṃ rajaḥ
kṣīrārṇave tu snātāyā dukūlaṃ rajasānvitam
dhautaṃ yanmathitaṃ vastraṃ gandhavadgandhakaṃ smṛtam
caturdhā gandhakaḥ prokto raktaḥ pīto'sitaḥ sitaḥ
rakto hemakriyāsūktaḥ pītaścaiva rasāyane
vraṇādilepane śvetaḥ śreṣṭhaḥ kṛṣṇaḥ sudurlabhaḥ
evaṃ gandhakaśuddhiḥ syāt sarvakarmasu yojayet
iti
evam iti grahaṇena śodhanāntaramapi darśitaṃ tadgranthāntarād avagantavyam
yathā
kṣīreṇa bhāṇḍamāpūrya vastreṇāveṣṭya tanmukham
vastramadhye kṣipedgandhaṃ mukhaṃ yatnāt pidhāpayet
śarāveṇa tato vahniṃ prajvālyordhvamavasthitam
bhāṇḍake nipatedyāvat gandhastāvat samindhayet
kṛśānau tu svayaṃ nīte gandhakaṃ tu samuddharet
iti
meṣīkṣīreṇeti
meṣī aviḥ
amlavargaiśceti
jambīramātuluṅgādyair amlavargagaṇo mataḥ
iti
amlavargaiścetyatra cakāragrahaṇenānyacchodhanamanumīyate
tathāca
śuddhaḥ syāddaradaḥ saptakṛtvo lākṣāmbubhāvitaḥ
maladoṣādikaṃ nāsti sarvakāryeṣu yojayet
iti
asya jātyādikaṃ ca likhyate keṣāṃcit subodhārtham
yathā
rasagandhakasambhūtaṃ hiṅgulaṃ procyate budhaiḥ
tasmātsūtaṃ ca yad grāhyaṃ sarvadoṣavivarjitam
daradastrividho jñeyaścarmāraḥ śukatuṇḍakaḥ
haṃsapādastṛtīyaḥ syāt guṇavānuttarottaram
haṃsapādaṃ ca tatrādyaṃ tārakarmaṇi yojayet
taddhemakiṭṭasadṛśaṃ tadanyastīkṣṇamāraṇe
carmāraḥ kṛṣṇavarṇaḥ syāt sapītaḥ śukatuṇḍakaḥ
sattvapāte ca tatproktaṃ śodhyam aurabhradugdhake
tathāca
japākusumasaṃkāśo haṃsapādo mahottamaḥ
rasāyane sarvalohamāraṇe rasarañjane
iti
nimbūrasairiti
nimbūrasanimbapatrarasamānaṃ bhāvanāyuktivad boddhavyam
kecit tu nimbūrasaiḥ nimbapatrarasairityasya sthāne jambīraiḥ pāribhadrarasair iti paṭhanti vyākhyānayanti ca granthāntaradarśanāt
tathāhi
pāribhadrarasaiḥ peṣyaṃ hiṅgulaṃ yāmamātrakam
jambīrāṇāṃ dravairvātha pātyaṃ pātanayantrake
iti
atra pāribhadraḥ phalahadā śabdavācyo na tu nimbakaṇṭakapālāśa ityapare
pātayet sūtayuktivad iti sūtayuktiḥ pūrvaṃ kathitā sā tu pātanayantrādhikṛtā bhavati
atha rasamukhakaraṇamāha kālakūṭa iti
kālakūṭaprabhṛtikaṃ viṣabhedaṃ tatparīkṣakasakāśād avagantavyam
kiṃcil lakṣaṇamapi likhyate yathā
ghanaṃ rūkṣaṃ ca kaṭhinaṃ bhinnāñjanasamaprabham
kandākāraṃ samākhyātaṃ kālakūṭaṃ mahāviṣam
vatsanābhaṃ pāṇḍuraṃ ca kiṃcid rūkṣaṃ ghanaṃ tathā
ghanaṃ guru ca nibiḍaṃ śṛṅgākāraṃ ca śṛṅgikam
pradīpanaṃ śikhiśikhākāraṃ ca gurucikkaṇam
cakrākāraṃ bhavedvakraṃ nīlaṃ hālāhalaṃ matam
brahmaputraḥ pāṇḍuraḥ syāt haridrābhaṃ haridrakam
citramutpalakandābhaṃ saktukaṃ saktuvad bhavet
saurāṣṭrikaṃ śaṅkhavarṇaṃ vijñeyaṃ viṣalakṣaṇam
iti
eteṣāṃ madhye ekadvitrisakalāni yathālābhaṃ saṃgṛhya rasasya ṣoḍaśāṃśena kṛtvā mardanīyāni
ṣoḍaśāṃśatātra ekasyaivetyarthaḥ
upaviṣeṣu lāṅgalīkakaravīrakam ahiphenam iti
ahiphenaṃ viṣamatsyasamudbhavamiti jñeyam
tathāhi
samudre caiva jāyante viṣamatsyāścaturvidhāḥ
tebhyaḥ phenaṃ samutpannam ahiphenaṃ caturvidham
kecidvadanti sarpāṇāṃ phenaṃ syādahiphenakam
yathā
dhāraṇaṃ śvetavarṇaṃ ca raktavarṇaṃ ca jārakam
sāraṇaṃ pītavarṇaṃ ca kṛṣṇavarṇaṃ ca māraṇam
viṣavaddhyuttamaṃ phenaṃ yujyate rasakarmaṇi
iti
kecit tu khākhasajaṃ kṣīraviśeṣamiti manyante tadabhāvāt
evaṃ sarvatra śeṣaṃ sugamam
mānamapyeteṣāṃ pūrvavat
athavā kaṭukakṣārāviti
kaṭukaṃ trikaṭukaṃ kṣāro yavakṣāraprabhṛtikaḥ lavaṇapañcakaṃ prasiddham
rasona iti laśunaḥ navasāraścūlikālavaṇaḥ śigruḥ śobhāñjanam etatsakalaṃ samamātreṇa kṛtvā pāradasāmyaṃ grāhyam
śeṣaṃ sugamam
dhātucaramiti ko'rthaḥ dhātugrasanārthamiti bhāvaḥ
athaveti
ebhirvakṣyamāṇadravyaistridinaṃ mardyam
raso yadā bhavati tadā tasya tvarā śīghraṃ dhātuhṛt suvarṇādidhātugrahaṇasamarthaṃ mukhaṃ bhavati
bindulīti kīṭaviśeṣaḥ sa ca ṣaḍbinduriti prasiddhaḥ
tathāhi
ṣaḍbindukasya kīṭasya śvetāḥ syuḥ pañca bindavaḥ
bhinnavarṇastathā caikaḥ susnigdhaścātivarṇataḥ
iti
lavaṇāmlairiti
lavaṇaṃ pañcalavaṇam amlo'mlavargaḥ sa ca jambīramātuluṅgaprabhṛtikaḥ
atheti
athaśabdo'tra mukhakaraṇānantaryaḥ
kacchapayantraṃ prasiddham
tatsvarūpaṃ darśitameva
tatparimāṇaṃ yathā
prasūtagopalonmānaṃ sūtakotpalakaḥ smṛtaḥ
lāvakaḥ puṭako jñeyaḥ pradattaḥ saptadhāḍhakaiḥ
kacchapastriguṇaistaistu kaukkuṭaḥ kacchapaistribhiḥ
kaukkuṭaiḥ pañcabhiḥ siṃho meghanādo'sya yugmakaiḥ
durge gajapuṭaḥ khyāto deyaḥ ṣaṣṭikapālakaiḥ
taistu triguṇitairjñeyo dṛḍhāgniśca mahāpuṭaḥ
iti
cūrṇeneti śuktikācūrṇena samāṃśakamiti rasasāmyaṃ gandhakaṃ yojyam
sāmyatātra pratyekaṃ puṭamityarthaḥ
tena ṣaḍguṇagandhakaṃ ṣaṭpuṭaiḥ kṛtvā bhavati pāradaparimāṇāt
bhasmamudrāmiti
vibhūtipāṃśulavaṇābhyāṃ kṛtāmiti sampradāyaḥ
śarāvo'tra lohamayaḥ manyante kecit tathāhyuktam
jalapūrṇaṃ dṛḍhaṃ pātraṃ suviśālaṃ samāharet
tadantaḥ kharparaṃ dadyāt suvistīrṇaṃ dṛḍhaṃ navam
binduṃ dattvā tadupari bījapūrarasaṃ kṣipet
upariṣṭādbiḍaṃ dadyāt tato lohakaṭorikām
ayaskāntamayīṃ vāpi paittalīṃ bhūtavigraham
upariṣṭād adhovaktrāṃ dattvā samyagvilepayet
khaṭīpuṭaṃ śivībhaktaṃ samyaṅniṣpiṣya mudrayet
ūrdhvaṃ deyaṃ puṭaṃ tasya yantraṃ kacchapasaṃjñakam
jāraṇārthaṃ rasasyoktaṃ gandhādīnām aśeṣataḥ
iti
atra gandhakavidhānaṃ tu asyaiva sampradāyato vyākhyātam
anyatra rasasyopari cādhaśceti
tīkṣṇāgniriti atyarthaṃ bubhukṣito bhavati rākṣasasaṃjñaka ityapare sarvakarmasviti yojya ityabhiprāyaḥ
saṃprati rasamāraṇavidhimāha dhūmasāramiti
dhūmasāraṃ gṛhadhūmaṃ rasaṃ pāradam torī sphaṭikā navasādaraṃ prasiddham
amlairiti
jambīranimbūkarasairityarthaḥ
samāṃśakaṃ bhāgamiti
etena kimuktaṃ pūrvoktaṃ sakaladravyaṃ pratyekaṃ rasamānaṃ melayediti krama iti bhāvaḥ
tathāhyuktam
pṛthak samaṃ samaṃ kṛtvā pāradaṃ gandhakaṃ tathā
navasāraṃ dhūmasāraṃ sphaṭikaṃ yāmamātrakam
nimbūnīreṇa saṃmardya kācakūpyāṃ vipācayet
mukhe pāṣāṇakhaṭikāṃ dattvā mudrāṃ pradāpayet
saptabhir mṛttikāvastraiḥ pṛthak saṃśoṣya veṣṭayet
sachidrāyāṃ mṛdaḥ sthālyāṃ kūpikāṃ saṃniveśayet
pūrayet sikatāpūrair ā galaṃ matimān bhiṣak
niveśya cullyāṃ dahanaṃ mandamadhyakharakramāt
prajvālya dvādaśayāmaṃ svāṅgaśītaṃ samuddharet
visphoṭayitvātha yuktyā ca ūrdhvalagnaṃ baliṃ tyajet
adhaḥsthaṃ rasasindūraṃ sarvakarmasu yojayet
iti
kecit tu dhūmasārasthāne sīsakaṃ paṭhanti tacca saṃgataṃ tantrāntaradarśanāt
pṛthak pṛthak samaṃ kṛtvā pāradaṃ gandhakaṃ tathā
navasāraṃ ca sphaṭikaṃ sanāgaṃ yāmamātrakam
nimbūnīreṇa saṃmardya kācakūpyāṃ vinikṣipet
budhaśca vālukāyantre yāmadvādaśakaṃ pacet
svāṅgaśītaṃ sphoṭayitvā ūrdhvalagnaṃ baliṃ tyajet
adhaḥsthaṃ rasasindūraṃ yojayedrasakarmaṇi
iti
śeṣaṃ subodham
apāmārgeti
apāmārgaḥ prasiddhaḥ tasya bījāni jalena piṣṭvā sampuṭākārā mūṣā kāryā tatsampuṭamadhye sūtaṃ pāradaṃ malayūdugdhamardanaṃ kṛtvā nyased dhārayedityarthaḥ
malayūḥ kāṣṭhodumbarikā paścāduktadravyacūrṇaṃ tadupari adhaśca dattvā saṃmardya mṛṇmūṣāyāṃ mudrayet
droṇapuṣpī nahula iti prasiddhā
loke gūmāśabdavācyā
tasyāḥ prasūnāni puṣpāṇi viḍaṅgaṃ prasiddham
iti
irimedako viṭkhadiraḥ tasya tvak grāhyā tadgolaṃ mardayediti
taṃ rasādijanitagolakaṃ samyagavarodhayet mūṣāyām iti śeṣaḥ
kāṣṭhodumbarikādugdhairiti
kāṣṭhodumbarikā kuḍumbarīśabdavācyā
taddugdhaghṛṣṭahiṅgośceti kāṣṭhoḍumbarikādugdhenaiva hiṅguṃ plāvya tena mūṣāṃ kṛtvā tanmadhye rasaṃ melayitvā sarvaṃ golakaṃ kṛtvā paścānmṛṇmayamūṣāyām andhayet avarodhayedityarthaḥ
mṛdupuṭenaiveti laghugajapuṭenaivetyarthaḥ
laghugajapuṭalakṣaṇaṃ tantrāntare'bhihitam
tadyathā
nipuṇavihitagartaḥ ṣoḍaśairaṅgulairyo mitasakalavibhāgas tasya madhye nidhāya
jvalanam ativiśuṣkair gomayaiḥ pāradasya laghugajapuṭametat proktamevaṃ munīndraiḥ
nāgavallīti
nāgavallī tāmbūlavallī tasyāḥ patrarasena ghṛṣṭo marditaḥ pāradaḥ karkoṭīkandagarbhitaḥ san mṛṇmūṣāsampuṭe nirudhya mudrayitvā gajapuṭe pacet
karkoṭī vandhyākarkoṭakīvallī tasyāḥ kandam
śeṣaṃ subodham
idānīṃ saṃsiddharasānām adhyāyaṃ prakaṭayannāha tatrādau jvarāṅkuśanāmarasaṃ vyācaṣṭe khaṇḍitamiti
hariṇasyedaṃ hāriṇaṃ śṛṅgaṃ viṣāṇaṃ tacca khaṇḍitaṃ śakalīkṛtaṃ saṃkṣuṇṇamityarthaḥ
jvālāmukhyā rasairiti jvālāmukhī jayantī tasyāḥ patrāṇāṃ svarasaḥ
sā jvālāmukhī caturdhā bhavati
tathāhi
śuklā pītā tathā raktā kṛṣṇā jvālāmukhī bhavet
iti
loke khasinīśabdavācyā
kecit tu jvālāmukhītyanena bhallātakam iti vyākhyānayanti tanna sarvasaṃmatam
samam ityatra samaśabdo militārthe vartata iti kecit
na tu samamatra sāmyaṃ yataḥ sampradāyeṣvapi jvālāmukhyā rasaiḥ kṛtvā mṛgaśṛṅgaṃ bahuśo bhāvayitvā jārayedityabhiprāyaḥ
yaduktam
asakṛdbhāvitaṃ śṛṅgaṃ hāriṇaṃ kuṭṭitaṃ rasaiḥ
jvālāmukhyāḥ pacedbhāṇḍagataṃ tadbhasma cūrṇayet
ityādi
aṣṭāṃśaṃ trikaṭuṃ dadyāditi śṛṅgabhāgānmilitakaṭutrayasya sarvajvarāpaha ityanenānvayaḥ
tena sannipātajanitamapi nāśayedityarthaḥ
atha jvarārirasavivaraṇamāha pāradamiti
atra rasakaṃ kharparakaṃ tālaṃ haritālaṃ tutthaṃ prasiddham ṭaṅkaṇaṃ saubhāgyakṣāram
eke tutthakaṃ kaṇā gandham iti paṭhanti
tatra kaṇā manaḥśilā
etadbahusthāneṣu na pracarati anyato darśanāt
rasaṃ ca rasakaṃ tālaṃ śikhituṇḍaṃ ca ṭaṅkaṇam
gandhakaṃ ca samaṃ piṣṭvā kāravellyā rasairdinam
ityādi
kāravellī loke karelāśabdavācyā
hastaparipāṭyāṃ ca pūrvoktaṃ sakaladravyaṃ samamātraṃ saṃgṛhya kāravellīpatrarasena trivāraṃ rasaṃ saṃmardya tatkalkena tāmrapātrodaram aṅgulārdhapramāṇaṃ pralipya haṇḍikāmadhye'dhomukhaṃ saṃsthāpya mudrāṃ kṛtvā tadanu vālukāyantre pacedyāvattadupari vrīhayaḥ sphuṭanti aṅgulam aṅguṣṭhodaramadhyam
māsamānamatra viṣamatīvrajvaranimittam anyatrālpamiti
tathā hi
raso jvarārisiddho'yaṃ dviguñjo vātaje jvare
dātavyaḥ parṇakhaṇḍena tatkṣaṇānnāśayejjvaram
iti
idānīṃ śītajvarāriṃ prakaṭayannāha tālakam iti
tālakaṃ haritālaṃ tāmramiti śuddhatāmrabhasma rasaṃ pāradam gandhaṃ gandhakam
karṣamiti dviruktena pratyekaṃ karṣapramāṇamityarthaḥ
triphalāmbubhiriti triphalā harītakyādikaṃ tasyāḥ kvāthenetyarthaḥ
puṭaṃ dadyāditi
sakaladravyacūrṇaṃ triphalākvāthena saṃmardya golakaṃ kṛtvā tadanu śarāvasampuṭe dhṛtvā tadupari mṛttikāṃ liptvā gajapuṭe pacedityarthaḥ
prayatnata iti
gurusakāśātkarmanaipuṇyāt
paścāt tadrasaṃ śarāvābhyantarāt saṃgṛhya arkadugdhena dantīmūlasvarasena śyāmārasena ca saptadhā bhāvyaṃ saptadhā bhāvanā pratyekenetyarthaḥ
vajrī sehuṇḍabhedaḥ dantīmūlasvarasabhāve kvātho grāhyaḥ śyāmā niśothaḥ tasyā mūlasvarasabhāve kvāthaṃ vā evaṃ siddho bhavati
asmatsampradāye'pi dravyacatuṣṭayena bhāvanāṃ dattvā paścāt pūrvoktavidhānena gajapuṭe paktvā siddho bhavatīti
anyatrāpi dṛśyate tathāhi
paścād vajrīravikṣīrair dantīśyāmārasena ca
saṃmardya saptadhā gharme śarāvapuṭakaṃ pacet
ityādi
etanmāṣaparimitaṃ pañcāśanmaricaiḥ saha guḍagadyānakayutaṃ ca tulasīpatradvayaṃ ca saṃveṣṭya bhakṣayedityarthaḥ
divyamiti śreṣṭham ṛṣipraṇītatvāt
pañcāśanmaricairiti gaṇanāmātram
gadyānakamiti ṣaṇmāṣakasaṃjñam
eke guḍatulasīpatrayoranupānam āhuḥ
bhaktyeti pūrvaṃ dvijagurupūjanaṃ saṃbhāvya paścādāstikyapūrvakaṃ bhakṣayediti bhāvaḥ
vaivarṇyamatra jvarajanitam anyarogajanitaṃ vā
atha jvaraghnīṃ guṭikāmāha bhāgaikaḥ syādrasācchuddhāditi
śuddhiścāsya pūrvaṃ kathitā
rasaṃ pāradaṃ tasyaiko bhāgaḥ
elīyaḥ kumārīrasajanitaniryāsadravyaviśeṣaḥ eluvā iti prasiddhaḥ
tadabhāve kumārīpatrarasameva grāhyamityapare kecidelīyaśabdena elavālukaṃ vadanti
tacca kuṣṭhagandhikaphalasadṛśaṃ bhavati loke prasiddhaṃ ca
etanna sarvamatam
śivā harītakī ākārakarabha iti ākallakaḥ prasiddhaḥ
kaṭutailena śodhitagandhaka iti śeṣaḥ
kaṭutailaṃ sārṣapam
phalāni cendravāruṇyā iti
indravāruṇī cirbhaṭī tasyāḥ phalāni
eke mūlāni cendravāruṇyā vadanti tadbahupustakeṣu na dṛśyate
tasmādasaṅgato'yaṃ pāṭhaḥ
caturbhāgamitā amī iti
amī elīyapramukhaṣaḍdravyaviśeṣāś caturbhāgamitā bhavanti bhāgo'tra pāradaparimāṇāt
etatsakalaṃ cūrṇībhūtaṃ kṛtvā indravāruṇikāmūlarasena mardayedityarthaḥ
svarasaparimāṇam atra dravyabhāvanāyogyaṃ deyam
tacca yāvaccūrṇaṃ plāvitaṃ bhavati tāvaddeyamiti bhāvaḥ
chinnārasānupāneneti
chinnā guḍūcī tasyāḥ svarasenānupānam
anupānamātrātra tantrāntarādavagantavyā
tadyathā
rasānām anupānaṃ syāddvipalaṃ palamardhakam
vātapittakaphaprāye yathāyogyam anukramāt
iti
jvaraghnīti sāmānyena sarvajvaraharetyarthaḥ
idānīṃ lokanātharasaṃ prakaṭayannāha śuddha iti
sūtaḥ pāradaḥ śuddhaḥ saṃskāritaḥ saṃskārā hyasya pūrvaṃ kathitāḥ bubhukṣitaḥ kṣudhitaḥ kāritaḥ dravyairiti śeṣaḥ sa ca bhāgadvayaparimitaḥ tathā gandhasya dvau bhāgau tatheti grahaṇena gandhakasyāpi śodhanaṃ darśitam
tayoriti gandhakapāradayoḥ sūtāccaturguṇeṣvevetyādi sūtāt sūtaparimāṇāt
kapardakeṣu varāṭakeṣu kapardakalakṣaṇaṃ ca tantrāntarādavagantavyam
tadyathā
tulanāyāṃ gurutarān pañca gulmān daśa dvijān
varāṭān sthūlapītāṃśca rasakarmaṇi yojayet
iti
bhāgaikaṃ ṭaṅkaṇaṃ dadyāditi ko'rthaḥ pāradaparimāṇādardhabhāgaṃ saubhāgyakṣāraṃ saṃgṛhya gokṣīreṇa saha kalkīkṛtyānenaiva kalkena tān rasagarbhitavarāṭān vimudrayed ityabhiprāyaḥ
tathā śaṅkhasya khaṇḍānāmiti śodhitaśaṅkhasya khaṇḍānāṃ śakalānāṃ bhāgā aṣṭau grāhyāḥ
pāradasyaikabhāgāpekṣayetyarthaḥ
saṃpradāyastu śaṅkhaśakalāni kṣīre saṃśodhya paścāttenaiva kṣīreṇa saha ślakṣṇāni sampiṣya paścādanenaiva kalkena tān varāṭān lepayedityabhiprāyaḥ
anye tu śaṅkhaśakalāni varāṭikābhiḥ saha puṭet
cūrṇaliptaśarāvayoriti
cūrṇaṃ śuktikādisaṃbhavaṃ tacca kaliśabdavācyaṃ tenāliptaśarāvakau kṛtvā tābhyāṃ sampuṭaṃ kārayedityarthaḥ
śarāvasampuṭasandhiṣu sāmpradāyikī mudrā kāryeti vyavahāraḥ
tadupari ca mṛllepaḥ kārya ityapi vyavahāraḥ
gajapuṭeneti
yathā gajapuṭavidhānaṃ tathaivātra puṭedityarthaḥ
tacca gomayādinā garte kṛtam
ekonatriṃśadūṣaṇairiti ekena yadūnaṃ maricānāṃ triṃśattena saha ṣaḍraktikapramāṇaṃ bhakṣayet
ghṛtena vātaje dadyādityādi
atra vātaje pittaje kaphaje ca atīsārādāvagre vakṣyamāṇā niyamā boddhavyāḥ
tasyopari ghṛtānnamiti pūrvaṃ rasaṃ bhakṣayitvā paścāttadupari kavalatrayaṃ ghṛtānnaṃ bhuñjīta ghṛtena yuktamannaṃ ghṛtānnam
annam atraudanam
mañce khaṭvāyām
anupadhānake upadhānaṃ gendukaṃ tena rahite mañce iti śeṣaḥ
etena samyaguttānaṃ yathā syāttathā saṃviśedityarthaḥ
paścāt pathyāpathyam āha anamlamityādi
anamlam amlarasarahitam amlaṃ ca mātuluṅgaprabhṛtikam
annaṃ saṃskṛtam annaṃ tena bhaktādikam
ghṛtamiti ghṛtayuktam
madhuraṃ dadhīti
madhuraṃ komalajīvitaṃ yadvā madhurayuktaṃ tattu rasālādi
prāyeṇa jāṅgalaṃ māṃsamiti māṃsabhakṣaṇaṃ cātra vihitaṃ bāhulyena jāṅgalaṃ pradhānatamaṃ tadapi ghṛtapācitaṃ kāryam
yadyapi jāṅgalavargo'ṣṭavidhaḥ
tadyathā jāṅgalā viṣkirāḥ pratudā guheśayāḥ prasahāḥ parṇamṛgā bileśayāḥ grāmyāśceti
tathāpyete tu rogāpekṣayā deyāḥ ghṛtapācitamiti tailaniṣedhāt guṇādhikyācca
tathāhi
māṃsaṃ yattailasiddhaṃ tu vīryoṣṇaṃ pittakṛdguru
laghvagnidīpanaṃ grāhyaṃ ruciṃ dṛṣṭiprasādanam
anuṣṇavīryaṃ pittaghnaṃ manojñaṃ ghṛtasādhitam
iti
ghṛtāniti ghṛtasādhitān athavā sarpiṣā ghṛtena snānaṃ kuryāt koṣṇodakena snānaṃ tu adhaḥkāyasyeti
yataḥ
uṣṇāmbunādhaḥkāyasya pariṣeko balāvahaḥ
tenaiva tūttamāṅgasya balahṛt keśacakṣuṣām
iti
kvacit tailaṃ na gṛhṇīyāditi kvacit kutrāpi tailagrahaṇaṃ na kāryaṃ tena dīpādiṣvapi tailaṃ niṣiddhaṃ syāt
atha tyājyamāha bilvamiti
bilvaphalaṃ kāravellakaṃ loke karelāśabdavācyam
phalamiti
vārtākaṃ vṛntākaṃ śapharīṃ kṣudramatsyān ciñcā prasiddhā vyāyāmaṃ śarīrāyāsajananaṃ karma maithunaṃ strīsevā madyādikamiti sugamam
tyajedayuktanidrāṃ ceti ayuktanidrā divānidrādikam
kakārādiyutaṃ sarvamiti sarvamāhāranimittaṃ kakārapūrvakaṃ śākaphalādikaṃ tyajet
site pakṣe śukle pakṣe agnibhṛṣṭam
jayācūrṇamiti jayā bhaṅgā barhipakṣabhasmeti barhī mayūraḥ
mṛgāṅke mṛgāṅkapoṭṭalike hemagarbhe hemagarbhapoṭṭalike mauktikākhye mauktikākhyapoṭṭalike apareṣvapi pañcaratnapoṭṭalikaprabhṛtiṣu eṣa vidhiḥ prayojya iti
atha mṛgāṅkapoṭṭalīrasaṃ vyācaṣṭe bhūrjavaditi
bhūrjo vṛkṣaviśeṣaḥ tasya tvak tadākārāṇi tanupatrāṇi
tanugrahaṇena yathā aṅgādīnāṃ manoharārthaṃ svarṇakārāḥ kurvanti tadvadatrāpi kāryāṇītyarthaḥ
sūkṣmāṇīti tāni tanupatrāṇi tilavat khaṇḍitāni kṛtvetyarthaḥ
sūtena pāradena samaṃ saṃgṛhya khalve kṣiptvā mardanīyam
kathaṃ yathā kāñcanārarasenetyādi
caturvidhā bhavati
kāñcanāro vṛkṣaviśeṣaḥ prasiddha eva jvālāmukhī jayantī sā caturvidhā bhavati
tathāhi
śvetā raktā tathā pītā kṛṣṇā jvālāmukhī bhavet
iti
lāṅgalī kalahārikā yāvadbhavati piṣṭiketi ko'rthaḥ tat suvarṇarasadravyaṃ yāvad dravatvaṃ prāpya piṣṭikā syāt tāvadrasair mardanīyam
asmatsampradāye tu pūrvoktaśodhitarase suvarṇapatrāṇi dattvā tadanu īṣadgandharajo dattvā upari pātraṃ saṃsthāpya gāḍhaṃ mardayet yāvad ghanabhasmavad bhavati paścāduktarasaiḥ saha saṃmardya golakārthaṃ piṣṭikāṃ kārayedityarthaḥ
tato hemnaścaturthāṃśaṃ ṭaṅkaṇaṃ tatra nikṣipet iti
tataḥ piṣṭīkaraṇānantaraṃ tatra piṣṭīkṛtadravye ṭaṅkaṇaṃ saubhāgyakṣāraṃ hemnaḥ suvarṇasya caturthāṃśaṃ kṣipet tena yadā suvarṇaṃ catuḥśāṇaṃ bhavati tadā ṭaṅkaṇaṃ śāṇamekamityarthaḥ
piṣṭamauktikacūrṇamiti
śodhitamauktikacūrṇaṃ suvarṇaparimāṇāddviguṇaṃ saṃgṛhya melayediti bhāvaḥ
teṣu pūrvoktadravyeṣu sarvasamaṃ samastadravyasāmyaṃ gandhakaṃ kṣiptvā sarvamekatra mardayed ityabhiprāyaḥ
mardanamatra pūrvoktarasairiti vyavahāraḥ
sarvasamamiti sarvaṃ pāradasuvarṇaṭaṅkaṇamauktikamityarthaḥ
teṣāṃ kṛtvā tato golaṃ vāsobhiḥ pariveṣṭayediti hastapāṭhyāṃ tu tadgolakarūpaṃ dravyaṃ pūrvaṃ śarāvasampuṭe kṛtvā tatsandhau sāmpradāyikīṃ mudrāṃ ca dattvā tadbhāṇḍaṃ gajapuṭavidhānena puṭet
paścāt svāṅgaśītatvaṃ dravyaṃ saṃgṛhya yāvatparimāṇaṃ pāradaṃ pūrvaṃ tāvatparimāṇam anyad gandhakaṃ ca dattvā saṃmardya ca pūrvavat puṭet mardanamatra pūrvoktarasair evaṃ siddho bhavati
śeṣaṃ subodhanam
atha hemagarbhapoṭṭalīnāmakarasaṃ prakaṭayannāha sūtāt pādapramāṇenetyādi
sūtaḥ pāradaḥ sa ca śodhito grāhyastasya pādaścaturthāṃśastena samaṃ hema grāhyam
hemna iti grahaṇenāsya patrāṇi kāryāṇītyarthaḥ
tāni pūrvoktānīti sambandhaḥ
piṣṭīvidhānaṃ tu pūrvavadboddhavyam
tayoḥ syāt dviguṇo gandha iti
tayoḥ pāradasuvarṇayordviguṇaḥ parimāṇāt tena pāradasuvarṇayoreko bhāgaḥ gandhakasya dvau bhāgau kāñcanāro vṛkṣaviśeṣaḥ tasya patrāṇāṃ svarasena mardayet yāvat piṣṭikākāraṃ bhavati mūṣāsampuṭe śarāvasampuṭe saṃdhau ca mudrāṃ kārayet mudrā sāmpradāyikī kāryā
tata iti grahaṇena tatsampuṭaṃ mṛtkarpaṭakaiśca lepayediti bhāvaḥ
pacedbhūdharayantreṇa vāsaratritayaṃ budha iti
vāsaratrayaṃ yāvadbhūdharayantreṇa kṛtvā pacet
asmatsampradāye'pi gomayaiḥ kṛtvā punaḥ punaragniṃ prajvālayet yāvaddinatrayaṃ bhavati ityabhiprāyaḥ
tatastu puṭaṣaṭkaṃ dadyādityarthaḥ
puṭaṣaṭkaṃ ca gomayāgninā natu śarāvasampuṭaṃ ṣaḍvāraṃ kāryaṃ tadekavārameva
paścātkāryam āha tata uddhṛtyetyādi tatsarvaṃ dravyaṃ gandhakena samaṃ kṛtvā paścādārdrakarasena citrakajaṭāsvarasena ca saṃmardya tena piṣṭadravyeṇa varāṭakān pūrayet paścāttanmukhāni ṭaṅkaṇaviṣaṃ sehuṇḍadugdhena piṣṭvā tena mudrayet ṭaṅkaṇamānaṃ pūrvadravyasambhārād aṣṭamāṃśaṃ grāhyaṃ viṣaṃ tu ṭaṅkaṇārdham ityarthaḥ
śeṣaṃ subodham
atha dvitīyā hemagarbhapoṭṭalī tāmapi darśayannāha rasasyeti
vyākhyāyāmasyābhiprāyaḥ sakalaṃ svasvaparimitaṃ rasasuvarṇādikamekatra saṃmardya pacediti tātparyārthaḥ
keṣāṃciddhastapāṭhyām eva yathā śuddhapāradaṃ prathamato mūrchitaṃ kṛtvā paścāttaduktadravyaiḥ golakaṃ kārayet
asmatsampradāye tu lokanāthapoṭṭalīvat kartavyā sā ca pūrvaṃ kathitaiva muktāścātra śaṅkhavat prakṣiptā jñeyāḥ
śeṣaṃ sugamam
atha dvitīyajvarāṅkuśarasam āha śuddhasūta iti
śuddhaḥ saṃskāritaḥ
saṃskārā hyasya pūrvaṃ kathitāḥ viṣamapi śuddhaṃ taccāpi pūrvaṃ vihitameva gandho gandhakastamapi śuddhaṃ kṛtvā grāhyam śāṇaṃ ṭaṅkaikaṃ pratyekamityarthaḥ
dhūrtabījamiti dhattūrabījāni tāni triṭaṅkamitāni hemāhvā svarṇakṣīrī sā ca cokaśabdavācyā
eṣā tu sarvebhyaścaturdravyebhyo dviguṇā grāhyā tena ṣaṭ śāṇadviguṇitetyarthaḥ
jambīraphalamajjārdrakaraso'pi doṣāpekṣayā boddhavyaḥ
parasparābhāve'pi tridoṣajam iti vyastaṃ samastaṃ viṣamajvaramiti punargrahaṇena prāyaśo viṣamajvaranāśanārthamasya prabhāvo na doṣaḥ kutaḥ vikhyātatvāt
athānandabhairavarasasya vyākhyānaṃ darśayitumāha daradamiti
daradaṃ hiṅgulaṃ vatsanābhaṃ viṣaṃ ṭaṅkaṇaṃ saubhāgyakṣāraṃ kuṭajasya phalamindrayavaṃ tvak challī kuṭajasyaiva militvā karṣamityarthaḥ
etadanupānaṃ pathyaṃ ca prāyaśo'tīsāre praśastam
gavyājaṃ gosambhavam ajāsambhavaṃ ca takraṃ tattu tribhāgabhinnam
tathāhi
takraṃ tribhāgabhinnaṃ tu kevalaṃ mathitaṃ smṛtam
iti
kevalo'yaṃ kaphāgnimadhye yojyaḥ iti vyavahāro vṛddhavaidyānāṃ dṛśyate
pipāsāyāṃ satyāṃ śītalaṃ jalaṃ deyaṃ na tūṣṇaṃ rasanimittatvāt
niśi rātrau vijayā bhaṅgā hitā pathyā atraiva prayoge tena prātarevāyaṃ rasaḥ śīlanīya iti bhāvaḥ
atha laghusūcikābharaṇarasaṃ vyākhyāsyāmaḥ
viṣamiti
viṣaṃ prasiddhaṃ palamitaṃ ṣoḍaśaśāṇamitaṃ sūtāḥ pāradaḥ śāṇikaṣṭaṅkaikaḥ prathamato'bhyantare kācaliptaṃ kṛtvā tayoḥ sampuṭe cūrṇaṃ melayitvā sāmpradāyikī mudrā tatsandhau kāryā tataścullyāṃ niveśayet
iti ko'rthaḥ tadrasagarbhasampuṭaṃ vālukāyantre nidhāyādhaḥ śarāvalagnaṃ yathā syādvipacedityabhiprāyo'smatsāmpradāyikaḥ
yathā karpūrapākārthaṃ yantravidhis tadvad atrāpi uparisthasarāvakalagno dhūmasadṛśaḥ kajjalavadrasaḥ sūcī tu rasagrahaṇārthaṃ śalākā kathyate sā tu masūradalasaṃsthā mukhī bhavati tanmukhe yāvallagno raso bhavati tāvaddeyo rasa iti rasavādināṃ vyavahāraḥ mūrchite mṛtaprāye saṃnipātini puruṣe tathaiva sarpadaṣṭe'pīti
yathā sannipāte bhakṣaṇaṃ mūrdhni mardanaṃ cābhihitaṃ tathaiva sarpadaṣṭe ityarthaḥ
tāpaḥ santāpo rasajanita ityādi
madhuramikṣuvikāraṃ drākṣā dāḍimakharjūrādikamapi sampradāyataḥ
idānīṃ jalabandhusaṃjñako nāma rasastamāha bhasmasūtasamaṃ gandhamiti
sūtasya pāradasya bhasma tatsamānaṃ gandhakamityarthaḥ
dhātryā dantyāḥ phalānyatra yojyāni etanmanoharam
atra gandhātpādaṃ manaḥśilā iti pāṭhaḥ saṃgataḥ
tena gandhakaparimāṇasya caturthāṃśasamānā manaḥśilā grāhyā ata eva
pratyekaṃ śilayā samam iti vacanam
mākṣikaṃ svarṇamākṣikaṃ vyoṣaṃ śuṇṭhīmaricapippalīsaṃjñakam
pippalī dviruktatayā dviguṇā grāhyā
ekadravyaparimāṇāt eke jalapippalītyatra vyākhyānayanti tanna sarvamatam
matsyo mīnaḥ sāmānyatvena parijñātamatsyo grāhyaḥ sa ca rohitastādṛśaścānyo'pi
mayūro nīlakaṇṭhaḥ
saptadhā bhāvayet iti pratyekaṃ saptavāram ityarthaḥ
hitamiti doṣānupāne yojyam
pañcakolaṃ yathā
pippalī pippalīmūlaṃ cavyacitrakanāgaraiḥ
pañcakolamiti khyātam
ityādi
jalayogaśca kartavya iti
etena śītalajalapānaṃ tajjalenāpi hṛdayanetraproñchanamiti sampradāyaḥ
adhunā pañcavaktrarasaṃ darśayannāha śuddham ityādi
sūtaṃ pāradaṃ viṣaṃ prasiddham gandhaṃ gandhakam etattrayaṃ śuddhamapi boddhavyam
śuddhireṣāṃ pūrvakathitaiva
ṭaṅkaṇaṃ saubhāgyakṣāram etasyāpi śodhanaṃ vihitaṃ tadbharjitameke bhāṣante
dhūrto dhattūrastasya patrāṇāṃ svarasairityarthaḥ
dhattūraphalarasairvā vadanti
parato vakṣyamāṇonmattarase dhattūraphalarasairiti vacanāt
dinamekaṃ ca śoṣayediti
tatsakalaṃ dravyaṃ vastragālitaṃ kṛtvā paścāddhattūrarasena saptavāraṃ bhāvayedityabhiprāyaḥ
pratyekabhāvanāyāṃ mardanaṃ ca kāryam
tryūṣamiti
tryūṣaṇaṃ trikaṭukaṃ tacca śuṇṭhīmaricapippalīsaṃjñam
eteṣāṃ cūrṇena saṃyuktam arkamūlakaṣāyaṃ tvanupānamāhuḥ
yuktaṃ dadhyodanaṃ pathyam iti doṣāgnibalādikānurūpam
jalayogaścātra jalabandhurasavatkāryaḥ
tatpūrvaṃ pratipāditameva
sakṣaudreṇeti
kṣaudraṃ madhu tena sahāvalehitaḥ
kaphodbhavāḥ śophakṣayādaya iti
agnivṛddhaye tu madhvārdrakarasam anupibet
rasaparimāṇaṃ tu pūrvoktameva
anena pāvako'gniḥ śaktaḥ samartho bhavati pākārthamiti yāvat
athonmattarasastamapi darśayannāha rasagandhakatulyāṃśamiti
ayaṃ raso nāvane yojyaḥ
sa tu pradhamanarūpo jñeyaḥ
utkaṭasannipāte raktikādvayaparimitaṃ ca bhakṣaṇe'pi deyamityasmatsaṃpradāye'nubhūtam
tattulyaṃ trikaṭu kṣipediti tattulyaṃ rasagandhakasamam
trikaṭu śuṇṭhīmaricapippalīkam
śeṣaṃ subodham
atha sannipātāñjanaṃ vyācaṣṭe nistvagjaipālabījamiti
jaipālabījaṃ tannistvaṅnistuṣaṃ kṛtvetyarthaḥ
etādṛśaṃ daśaṭaṅkamitaṃ grāhyam
maricapippalīsūtaṃ ca pratyekaṃ ṭaṅkaikaṃ sūtaṃ pāradaṃ taccātra mūrchitaṃ grāhyam
jambīrajairiti
jambīraphalarasaiḥ sannipātamiti sāmānyena sarvaṃ sannipātaṃ viśeṣeṇa tāndrike yojyo'yamityabhiprāyaḥ
atha mahānārāco'yaṃ rasaḥ
sūtamiti
sūtaṃ pāradaṃ ṭaṅkaṇaṃ saubhāgyakṣāraṃ tulyaṃ samaṃ maricamapi pāradasamam iti gandhakaḥ pippalī śuṇṭhī ca dvibhāgā jñeyā
tenaikadravyabhāgāpekṣayā pratyekaṃ dvau bhāgau sarvatulyaṃ dantībījamiti pūrvoktaṣaḍdravyasāmyaṃ dantībījaṃ grāhyam ityarthaḥ
nistuṣitaṃ tuṣarahitaṃ jaipālamiti yāvat
recanamiti bhedanaparyāyam
nanu recanabhedanayoḥ ko bhedaḥ ucyate tatraiva dīpanapācanādhyāye yadapakvaṃ cetyādi boddhavyam
athecchābhedīnāmarasastamāha daradamiti
ṭaṅkaṇaṃ saubhāgyakṣāraṃ hemāhvā svarṇakṣīrī loke coka iti prasiddhā
dantībījaṃ ca tatsamamiti
svarṇakṣīrīparimāṇasamam etatsarvaṃ saṃcūrṇya godugdhena kṛtvā sādhayet
sādhanaṃ tu vahnau tāvaduktaṃ yāvatkṣīrahīnaṃ bhavati
kṣīraparimāṇaṃ tu dravyasambhārāccaturguṇaṃ grāhyamiti sampradāyaḥ
atha rājamṛgāṅkarasamāha sūtabhasmeti
atra mṛtapāradasya trayo bhāgāḥ mṛtasvarṇasya bhāgaikaṃ mṛtatāmrasya ca bhāgaikam
eke mṛtābhrakasya bhāgaikamiti paṭhanti
tanna sarvasaṃmatam
śilāgandhakaṃ tālakamiti śilā manaḥśilā gandhakaṃ pratītaṃ tālakaṃ haritālaṃ śuddhānāmeteṣāṃ ca bhāgadvayaṃ pratyekam
varāṭīlakṣaṇaṃ ca pūrvoktalokanātharase draṣṭavyam
tena pūrvoktasakaladravyacūrṇena ṭaṅkaṇaṃ saubhāgyakṣāraṃ mṛdbhāṇḍe mṛtkarpaṭanirmite pātre gajapuṭopalakṣaṇatvāt ṣoḍaśāṅgulagarte pacediti sampradāyaḥ
anyathā bahutarajvalanasamparkād dagdhena tvanarthakaro bhavati anupānaṃ doṣāpekṣayā pṛthageva tena daśapippalikākṣaudraiḥ sahāvaleho rasasya jñātavyaḥ
ekonatriṃśadūṣaṇairiti athavā ekahīnatriṃśatsaṃkhyākamaricaiḥ sakṣaudraiścāvaleho boddhavyaḥ
eke sājyena triṃśadūṣaṇairiti paṭhanti tatra ghṛtamaricaiḥ saha pracāraḥ sādhuḥ
kevalakṣaudreṇāpīti kenacit
tathāca bhinnaṃ mṛgāṅkaṃ tantrāntare dṛṣṭvā pratipāditam
yataḥ
aṣṭabhirmaricairyuktā kṛṣṇātrayayutāthavā
vilokya deyā doṣādi hyekaikarasaraktikā
sarpiṣā madhunā vāpi dadyāddoṣādyapekṣayā
ityādi
atha agnirasavivaraṇamāha śuddhaṃ sūtamiti
dvidhā gandhamiti
śuddhapāradaparimāṇāt
gandhakam apyatra śodhitaṃ grāhyaṃ tayoḥ samaṃ tīkṣṇacūrṇamiti tīkṣṇacūrṇaṃ pāṣāṇādigharṣaṇānniṣpannaṃ mṛtalohacūrṇaṃ ceti tayoḥ samamiti gandhakapāradasāmyaṃ bhavati
kanyakā kumārī mardanasya yāvat ślakṣṇatvaṃ syāt bahutarāyāsenetyarthaḥ
hastapāṭhyāṃ tu pūrvoktadravyapiṇḍaṃ saṃgṛhya eraṇḍapatrairāveṣṭya paścāttāmrasampuṭake dhṛtvā tadanu sampuṭamapi patrairācchādya gharme dhārayedyāvaduṣṇaṃ bhavati paścāt tatsampuṭaṃ yathoktameva dhānyarāśau saṃsthāpayet
ahorātraṃ yāvat sampradāye tu tridinaparyantaṃ dhārayet
vakṣyamāṇaloharasāyane vihitatvāt
evaṃ siddho raso 'paradravyaiḥ saha sāmyo bhakṣyaḥ
tadyathā
trikaṭukaṃ prasiddham triphalā harītakyādikam elā bṛhadelā jātīphalaṃ pratītam lavaṅgamapi vikhyātam etacca nava dravyaṃ pūrvarasasāmyaṃ saṃcūrṇya niṣkadvayaṃ ṭaṅkadvayaṃ kṣaudraiḥ sahāvalehyamityarthaḥ
atha sūryāvartarasamāha sūtārdho gandhako mardya iti
sūtaḥ pāradaḥ sa ca gandhakaparimāṇād ardho grāhya ityabhiprāyaḥ
tathāca tantrāntare
sūtamekaṃ dvidhā gandhaṃ yāmaṃ kanyāvimarditam
dvayostulye tāmrapātre sthālyāṃ garbhe nirodhayet
samyaṅmṛllavaṇaiḥ sārdhaṃ caturyāmaṃ pacet sudhīḥ
ityādi
śeṣaṃ subodham
anupānamapyatra doṣaviśeṣeṇa deyaṃ na doṣaḥ
atha svacchandabhairavarasam āha śuddhaṃ sūtamiti
saṃskāritaṃ rasaṃ mūrchitamityarthaḥ
tāpyaṃ svarṇamākṣikam etadapi śodhitaṃ grāhyam
gandhakatālakam api śuddhamatra deyam
tālakaṃ haritālaṃ pathyā harītakī agnimantho'raṇibhedaḥ tryūṣaṇaṃ trikaṭukaṃ ṭaṅkaṇaṃ saubhāgyakṣāraṃ taccātra bharjitaṃ grāhyaṃ viṣamapi ekadravyabhāgasāmyaṃ sakaladravyamapi samamātram
nirguṇḍikādravair iti nirguṇḍīpatrasvarasaiḥ muṇḍī kedāramuṇḍī vikhyātā asyāḥ svarasairapi dinaikaṃ mardanīyam
anupānamāha rāsnā surabhī amṛtā guḍūcī vātārijam eraṇḍamūlaṃ devadāru śuṇṭhī ca prasiddhā eteṣāṃ samānāṃ śṛtaṃ kvathitam ityarthaḥ
guggulumatra prakṣepam āhuḥ
atha haṃsapoṭṭalīrasaḥ
dagdhvā kapardakamiti
kapardakaṃ varāṭakaṃ tadabhāve śaṅkho'pyatra grāhyaḥ
mardanam atra yāmacatuṣṭayaṃ yāvaditi sampradāyaḥ
maricājyapramāṇaṃ tu doṣāpekṣayāvagantavyam
ājyaṃ ghṛtam
takraudanamiti takraṃ tribhāgabhinnam
tathāhi
tripādāmbūddhṛtasnehaṃ takraṃ grāhi laghu smṛtam
iti
nihanti rogamiti rogamatīsāraprabhṛtikam
atha trivikramarasamāha mṛtaṃ tāmramajākṣīrairiti
mṛtaṃ tāmraṃ tāmrabhasma chāgīkṣīreṇa sāmyaṃ kṛtvā lohapātre mṛṇmayapātre vā saṃpācayet
yāvadgatadravaṃ bhavati ityanena mṛtatāmraśuddhiḥ kathitetyabhiprāyaḥ
tadgolaṃ saṃdhayed iti taddravyagolakaṃ mūṣāsampuṭe melayitvā tanmukhaṃ saṃmudrya vālukāyantre saṃpācya siddho bhavati
vālukāyantraṃ rasamāraṇādhyāye proktam
bhojyaṃ dviguñjakamiti bhojyaṃ bhakṣyaṃ dviguñjamityarthaḥ
bījapūrajaṭākalkānupānamatra doṣādyapekṣayā
atha mahātāleśvararasamāha tāramiti
tāraṃ raupyaṃ tāpyaṃ svarṇamākṣikaṃ śilā manaḥśilā sūtaṃ pāradaṃ śuddhaśabdaḥ tārādibhiḥ pratyekamabhisaṃbadhyate ṭaṅkaṇaṃ saubhāgyakṣāram eteṣāṃ sāmyamānamityarthaḥ
śodhitaṃ gandhakam
mṛtatāmraṃ ca dviguṇaṃ grāhyaṃ parimāṇāt
jambīrairiti jambīraphalarasairdinapañcakaṃ yāvat
punaḥ punarjambīrarasaṃ dattvā mardanīyaṃ gharme iti śeṣaḥ
paścādbhūdharayantre mṛṇmayamūṣāsampuṭodare kṣiptaṃ mudritaṃ ca sakalaṃ dravyaṃ pācitamityarthaḥ
evaṃ ṣaḍvāraṃ yāvat puṭaṃ deyaṃ pratipuṭe tu jambīrarasaiḥ kṛtvā mardanīyam
etanmardanaṃ yathākālaṃ nātra pañcadinamardanaṃ niyatamiti sampradāyaḥ
athavā vakṣyamāṇamardanābhiprāyeṇa dinamekaṃ yāvat
bhūdharayantraṃ tu pūrvoktahemagarbharase draṣṭavyam
evaṃ saṃsiddhamidaṃ ṣaṭpalapramitaṃ saṃgṛhya vakṣyamāṇadravyaiḥ saha punarmardayet
dinamekaṃ tu jambīrarasenetyarthaḥ
tadanu laghupuṭaṃ pūrvoktena vidhānena deyam
kukkuṭapuṭam ityanye
punarapi evaṃ siddhasyāsya yattriṃśadbhāgaṃ tena samaṃ viṣaṃ yojyamityarthaḥ
māhiṣaṃ ghṛtaṃ cātra cūrṇatvāllehyaparimāṇaṃ deyam
ṭaṅkārdhaṃ māṣakadvayam
sadā śabdo'tra rasasaṃsevyaviṣayaṃ sūcayati tena sevyo'yaṃ rasa iti tātparyārthaḥ
anupāne tu vākucī somarājīphalāni ājyamatrāpi māhiṣam
atha kuṣṭhakuṭhārarasam āha bhasmasūtasama iti
bhasmasūtasamo gandha ityanena rasādiśilājatuparyantaṃ dravyaṃ pṛthakṣoḍaśaśāṇamitaṃ grāhyaṃ tatra mṛtāyo māritalohacūrṇaṃ mṛtatāmracūrṇaṃ ca triphalāharītakyādikaṃ mahānimbo loke vakāina śabdavācyaḥ
karañjo bṛhatkarañjaḥ asya bījaṃ phalaṃ catuḥṣaṣṭiśāṇamityarthaḥ
madhu ghṛtaparimāṇaṃ tu yāvat sakalaṃ dravyam āloḍitaṃ syāt
tāvanmānaṃ yojyamiti
dviniṣkaṃ ṭaṅkadvayaṃ dviniṣkād adhikamānamapi deyaṃ na doṣaḥ
uktamanyatrāpi
raso balistāmram ayaḥ purāgnī śilājatuḥ syādviṣatindukaśca
varā ca tulyaṃ gaganaṃ karañjaṃ pṛthak pṛthak śāṇacatuṣṭayaṃ ca
saṃmardya sarvaṃ madhunā ghṛtena ghṛtasya pātre nihitaṃ prayatnāt
kathaṃ bhajet pratyahamasya yasya śālyodanaṃ dugdhamadhutrayaṃ ca
viśīrṇakarṇāṅgulināsiko'pi bhavedanena smaratulyamūrtiḥ
dārāparityāga iha praviṣṭo jalodare vāyunibaddhamūle
iti
athodayādityarasam āha śuddhaṃ sūtamiti
dvidhā gandhaṃ dviguṇitaṃ gandhakaṃ pāradabhāgāditi śeṣaḥ
kanyā kumārī dinaṃ dinamekaṃ yāvat piṭharī mṛdānirmitapātraviśeṣaḥ
sūtakāt triguṇeneti
etena tāmraśarāvakaṃ pāradaparimāṇāt
triguṇitamānena ghaṭitaṃ vidyāt śuddheneti
śuddhatāmranirmitena athavāmladravyādinā śodhitaśarāvakeṇetyarthaḥ
śuddhaṃ tāmraṃ svasvajātyutkṛṣṭam
yataḥ tattāmraṃ dvividham ekaṃ mlecchasaṃjñam
aparaṃ naipālamiti
tathāhi
mlecchaṃ naipālakaṃ tāmraṃ tayor naipālamuttamam
iti
kartavyavidhir apyasya yathā tadgolakākāraṃ dravyaṃ dṛḍhatalahaṇḍikānte niveśya tadupari tāmrapidhānakaṃ dattvā paścāt saṃdhiṃ mudrayitvā viśoṣya tadanu mudropari aṅguladvayotsedhaṃ sarvato bhasmāvakīrya paścāt tāmraśarāvoparyeva sajalagomayaṃ kiṃcit kiṃciditi vāraṃvāraṃ dāpayet
yāvad yāmadvayaṃ bhavati tāvat kharāgninā pacedityabhiprāyaḥ
atha paścātkāryamāha evaṃ niṣpanno'yaṃ rasaḥ saṃcūrṇya paścāt kāṣṭhodumbarikādīnāṃ kvāthena bhāvayet tena siddho bhavati dinaikamiti pratyekaṃ dravyamekaikaṃ dinaṃ bhāvayet
kāṣṭhodumbarikā loke kaṭgulariśabdavācyā
rājavṛkṣakaḥ kṛtamālakaḥ tasya patrāṇi
asyānupānam āha khadirasya khadirasārasya kaṣāyeṇa kvathitarūpeṇa samena vākucīphalacūrṇasamānamānena saha paripācitaṃ taditi vākucīcūrṇaṃ tacca triśāṇaṃ ṭaṅkatrayaṃ saṃgṛhya gavāṃ kṣīraiḥ traiphalaiḥ kvāthairvā pibet
rasamiti kilāsake kuṣṭhaviśeṣe
śvitrabhedo vā kilāsa iti vācyaḥ
eke kilāsa ityasya sthāne na saṃśayamiti paṭhanti tathā vyākhyānayanti ca
paścāt te sphoṭā vakṣyamāṇapralepāt āmūlaṃ yathā syāt tathā pralepitāḥ kāryāḥ
tena sakalasphoṭāḥ saghanaṃ pralepitāḥ kāryā iti bhāvaḥ
kecit piṣṭvā mūlāt pralepayet ityasya sthāne tulyaṃ piṣṭvā pralepayet iti paṭhanti
lepārthaṃ dravyāṇyāha nīlīmityādi
nīlīsthāne tila iti
kecit athāparau vakṣyamāṇapralepau kṣepakau iti manyamānāḥ paṭhanti
atha sarveśvararasamāha śuddhaṃ sūtamityādi
śodhitaṃ pāradaṃ palapramāṇaṃ grāhyam
gandhaṃ gandhakaṃ caturiti catuṣpalaṃ vakṣyamāṇapalagrahaṇāt
tena raso'pi palapramāṇa iti bhāvaḥ
yāmaṃ vicūrṇayediti tayoḥ śuddharasagandhakayoḥ kajjalīṃ kuryādityabhiprāyaḥ
mṛtatāmrābhralohānāmiti mṛtatāmraṃ mṛtamabhrakaṃ mṛtalohamiti mṛtagrahaṇena daradaṃ hiṅgulamapi śodhitaṃ grāhyam
suvarṇaṃ rajataṃ caiveti cakāragrahaṇāt suvarṇaraupyamapi mṛtaṃ deyam
mṛtavajraṃ mṛtahīrakaṃ tālasatvaṃ haritālasatvam
atha bhāvanārthaṃ dravyamāha jambīretyādi
unmatto dhattūrakaḥ snuhyarkayoḥ patrarasaḥ snuhī sehuṇḍā viṣamuṣṭiḥ kucalabhedaśabdavācyaḥ
eke viṣamuṣṭiśabdena mahānimba iti manyante tanna sarvamatam
hayāriḥ karavīraḥ vālukāyantragaṃ svedyamiti
vālukāyantraṃ prasiddham
asmatsaṃpradāye tu tat poṭṭalīkam uktadravyakalkena pralepitaṃ kṛtvā paścād vālukāyāṃ bhūmigatāyāṃ madhye kṣiptvā tadupari saptāṣṭabhir gomayairādīpayet
tena siddho bhavati
evaṃ tridinam ityanena trivelamiti vyākhyātam
śeṣaṃ sugamam
atha svarṇakṣīrīrasavivaraṇam āha hemāhvā svarṇakṣīrī coka iti prasiddhaḥ
takraghaṭādividhānaṃ cāsya śuddhau kathitam
mūrchitaṃ sūtamiti rujāharatvāt
tathāhi
mṛto hanti jarāmṛtyuṃ mūrchito vyādhighātakaḥ
baddhaṃ khecaratāṃ dadyāt ko'nyaḥ sūtāt kṛpākaraḥ
iti
kṣālayitvā viśodhayedityasya sthāne jalaiḥ prakṣālya viśoṣayediti pāṭhaḥ
idānīṃ mehabaddharasam āha bhasmasūtamiti
bhasmasūtaṃ pāradabhasma mṛtaṃ kāntamiti mṛtakāntalohacūrṇaṃ kāntalohaṃ lohamāraṇe pūrvaṃ darśitam
muṇḍabhasmeti muṇḍamapi lohaviśeṣaḥ
etadapi pūrvaṃ kathitameva eke muṇḍamiti kiṭṭaviśeṣaṃ manyante tanna sarvamatam
kecinmuṇḍasthāne uragabhasmeti paṭhanti
tatra uragabhasma nāgabhasmeti kasyacinmatam
śuddhaṃ tāpyamiti
tāpyaṃ suvarṇamākṣikaṃ śilā manaḥśilā vyoma abhrakam eke vyomasthāne vyoṣam iti paṭhanti vyākhyānayanti ca tathā
tatra vyoṣaṃ trikaṭukam triphalā harītakyādikaṃ kaṅkolabījaṃ prasiddhaṃ kapitthaṃ kapitthaphalaṃ rajanī haridrā bhṛṅgarājo mārkavaśabdavācyaḥ etat sakalaṃ dravyaṃ samamānaṃ grāhyamiti sampradāyaḥ
eke bhṛṅgarājena bhāvayed ityasya sthāne samaṃ bhāvyaṃ ca bhṛṅginām iti paṭhanti
niṣkamātra iti
caturmāṣakaḥ anupāne tu mahānimbo vakāinasaṃjñakaḥ
tasya bījāni phalāni tāni ca ṣaṭsaṃkhyāni grāhyāṇi taṇḍulatoyaṃ palapramāṇam
śeṣaṃ sugamam
catuḥsūtasyeti
sūtasya pāradasya catvāro bhāgāḥ gandhakasya cāṣṭau bhāgāḥ
rajanīprabhṛtipañcadravyāṇi pṛthagdvibhāgayutāni bhavanti
rajanī haridrā triphalā harītakyādikaṃ śivā harītakī anena harītakīdviruktena bhāgāt saiva dviguṇā kāryā
kecicchivāsthāne śilā iti paṭhanti vyākhyānayanti ca
tatra śilā manaḥśilā trivṛjjaipālacitrakaṃ pratyekaṃ tribhāgayutaṃ grāhyam
trivṛnniśothaḥ
jaipālaṃ dantibījaṃ citrakaṃ citrakajaṭātvak tryūṣaṇaṃ dantī ca jīrakamapi pratyekamaṣṭabhāgaṃ jñeyam
tryūṣaṃ tryūṣaṇaṃ tacca śuṇṭhīmaricapippalīsaṃjñam
dantī prasiddhā jīrakaṃ śvetam
atha bhāvanārthaṃ dravyāṇyāha jayantītyādi
jayantī śākabhedaḥ jīvantītyapare snukpayaḥ sehuṇḍakṣīraṃ bhṛṅgaṃ mārkavaṃ tacca ghamarāśabdavācyam natu bhṛṅgamatra guḍatvak vahniścitrakaḥ vātāritailameraṇḍatailam
śeṣaṃ subodham
atha vidyādhararasam āha gandhakam iti
tāpyamatra suvarṇamākṣikam
śuddhasūtamiti
saṃskāritasūtam etatsakalaṃ samamātraṃ mardayet
bhāvayeddinamiti pūrvaṃ dravyaṃ sakalaṃ saṃmardya paścāduktadraveṇa bhāvayet
dinam iti pratyekaṃ śeṣaṃ sugamam
saubhāgyakṣāraṃ taccātra bharjitaṃ deyaṃ svarṇaṃ śulbamapi mṛtamatra deyam
rodhanamatra śarāvasampuṭavidhānaṃ puṭamatra gajapuṭam
śeṣaṃ sugamam
atha gajakesarīrasam āha śuddhaṃ sūtamiti
dṛḍhamardanenātra rasagandhakayoḥ kajjalīṃ kuryād ityabhiprāyaḥ
sampradāyastu amlarasaiḥ saha dṛḍhamardanaṃ kāryaṃ na doṣaḥ
dvayostulyaṃ śuddhatāmram iti
dvayoḥ pāradagandhakayoḥ śuddhatāmraṃ mṛtatāmram
eke dvayostulye śuddhatāmrasampuṭe iti paṭhanti vyākhyānayanti ca
sampuṭaṃ cūrṇayediti vacanādayameva pakṣaḥ samīcīnaḥ
tena tāmrasampuṭe eva rasagandhakabhasma rodhayedityartha iti
anupānaṃ hiṃgvādicūrṇaṃ vakṣyamāṇaṃ karṣamānaṃ saṃgṛhya caturguṇenoṣṇodakena saha pibet
athāgnituṇḍavaṭīrasam āha śuddhasūtam ityādi
eke śuddhasūtasamaṃ gandhamiti paṭhanti viṣaṃ na paṭhanti tad asaṃgatam
bahusthāneṣu dṛṣṭatvāt
viṣamuṣṭiḥ kucelāśabdavācyaḥ sa ca sakaladravyaparimāṇena sāmyo yojyaḥ
eke vahnimāndyapraśāntaye ityasyānte tadanupānaślokamekaṃ paṭhanti mānayanti ca
pathyā śuṇṭhī guḍaṃ cānu palārdhaṃ bhakṣayet sadā
agnituṇḍā vaṭī khyātā sarvarogakulāntakā
athājīrṇakaṇṭakarasam āha śuddhasūtam ityādi
śuddharasaṃ śuddhaviṣaṃ śuddhagandhakaṃ ca etattrikaṃ ca samamātraṃ saṃgṛhya tadanu ebhistribhiḥ sāmyaṃ ca maricacūrṇaṃ kṛtvā khalve taccatuṣkaṃ saṃcūrṇya paścāduktadraveṇa bhāvayet
yāvadekaviṃśatisaṃkhyakaṃ bhavati tāvadbhāvayed ityarthaḥ
kaṇṭakāryā iti laghukaṇṭakāriphalāni
kecid anupānārthaṃ ślokamekaṃ paṭhanti
anu syādīśvarīmūlaṃ toyapiṣṭaṃ ca pāyayet
śaṅkhaṃ cāśvatthamūlaṃ vā vāriṇājīrṇajid bhavet
etanna pracarati
atha manthānabhairavarasam āha mṛtaṃ sūtam ityādi
atra puṣkaramūlābhāve kuṣṭhaṃ grāhyam
gandhakaṃ tālamapi śodhitaṃ grāhyam
tālaṃ haritālaṃ taṇḍulīyo meghanādaḥ
atha vātanāśanarasam āha sūtahāṭakavajrāṇīti
sūtaṃ pāradaṃ hāṭakaṃ suvarṇaṃ vajraṃ hīrakam
eke mākṣikasthāne gandhakamiti paṭhanti etanmanoharam
tālaṃ haritālaṃ nīlāñjanaṃ prasiddhaṃ tadabhāve sīsakaṃ grāhyam
tatsambhavatvāt abdhiphenaṃ samudraphenam
etatsakalaṃ samamātram
pañcānāṃ lavaṇānāṃ pañcabhāgā ityarthaḥ
sindhusauvarcalopetaṃ biḍaṃ sāmudrajaṃ gaḍam iti pañcalavaṇam
ruddhvādho bhūdhare pacediti
tatsakalaṃ dinaikam ekadinaṃ saṃmardya paścādbhūdharayantre paced ityabhiprāyaḥ
bhūdharayantraṃ tu pūrvaṃ darśitameva
anupāne sakṛṣṇamiti pippalīcūrṇaṃ prakṣepaṇaṃ kuryāt
ayameva raso granthāntare bhūtonmādārthaṃ paṭhitaḥ
atra kvacidviparītatā dṛśyate tathāhi
sūtāyastāmramabhraṃ ca mṛtaṃ svarṇaṃ samaṃ samam
sūtapādaṃ mṛtaṃ vajraṃ tālaṃ gandhaṃ manaḥśilām
tutthaṃ nīlāñjanaṃ śuddhamabdhiphenaṃ samaṃ rasāt
pañcānāṃ lavaṇānāṃ ca pratibhāgaṃ rasonmitam
citrakair bhṛṅgarājaiśca vajrīdugdhaiśca mardayet
dinānte golakaṃ kṛtvā ruddhvā gajapuṭe pacet
mahābhūtāṅkuśo nāma raso guñjādvayaṃ lihet
ārdrakasya rasair eva bhūtonmādapraśāntaye
pippalyāktaṃ pibeccānu daśamūlaṃ kaṣāyakam iti
atha kanakasundararasamāha kanakasyetyādi
kanakādīnyatra mṛtāni grāhyāṇi śāṇopalakṣitatvād atra bhāga eva boddhavyaḥ yathāsambhavatvāt
kanakamatra suvarṇaṃ sūtaḥ pāradaḥ gandho gandhakaḥ sauvīraṃ sauvīrāñjanaṃ lohaṃ sārasaṃjñam lāṅgalī kalihārikā amlaphalāni bījapūrajambīraprabhṛtīni
mṛdupuṭamatra gajapuṭaviśeṣam
śeṣaṃ sugamam
atha saṃnipātabhairavarasam āha raso gandhastrikarṣaḥ syādityādi
rasaḥ pāradaḥ gandho gandhaka etaddvayaṃ militaṃ trikarṣaṃ syādityarthaḥ
tāmratārāravaṅgāhisārāś caikaikakārṣikā iti
tāmraṃ prasiddham
tāraṃ raupyam āraṃ pītalohaṃ vaṅgaṃ raṅgavācyam ahiḥ sīsakam
sāro lohaḥ etattāmrādikaṃ sarvaṃ mṛtaṃ grāhyamiti sampradāyaḥ
ekaikakārṣikā iti
pratyekaṃ karṣasaṃmitā ityabhiprāyaḥ
aparamapi śigru śobhāñjanaṃ jvālāmukhī jayantī bilvebhya iti
bilvamūlādrasairiti śeṣaḥ
taṇḍulīyaḥ meghanādaśabdavācyaḥ
svarasamatra sadyaskaṃ kvathitarasaṃ vā
atha prakṣepārthaṃ dravyāṇyāha tatra siddharase pravāṇacūrṇakarṣeṇeti
pravāṇacūrṇaṃ viṣacūrṇaṃ ca niśrayet
pravāṇacūrṇaṃ karṣapramāṇaṃ viṣacūrṇaṃ śāṇamātramiti
pravāṇam iti prakarṣeṇa vāṇaṃ sudhācūrṇamityarthaḥ
eke pravālacūrṇaṃ paṭhanti tatra pravālacūrṇaṃ vidrumacūrṇaṃ
śuktikācūrṇamityapare tadabhāve śaṅkhacūrṇamityasmadīyaḥ sampradāyaḥ
bhāvanārthaṃ dravyāṇyāha kṛṣṇasarpasya garalaiḥ kṛtvā tatpūrvoktaṃ dravyaṃ dvivelaṃ yāvadbhāvayet
garalaṃ tadviṣaṃ viśeṣam
tagarādibhiśca tadvāramekaṃ bhāvayet
pratyekamiti pṛthak pṛthak
tagaraṃ prasiddham
māṃsī jaṭākhyā hemāhvā svarṇakṣīrī vetaso jalavetasaḥ kaṇā pippalī nīlinīpatrakamiti nīlikāpatram eke nīlinī patrakaṃ ca dravyadvayaṃ vyākhyānayanti tacca na sarvamataṃ kuṭherakaḥ prasiddhaḥ devadālī vallīviśeṣaḥ muṇḍikā kedāramuṇḍī madhūkaṃ madhūkavṛkṣaḥ jātī mālatīraso'tra sadyaskaḥ kvathito vā yathālābhāt
ayaṃ siddharaso dviguñjāpramitaḥ ṣoḍaśamaricānvito bījapūrārdrakarasena saha bhakṣayet
atha grahaṇīkapāṭarasam āha tāramauktikahemānītyādi sugamam
madhyapuṭaṃ tu laghupuṭasaṃjñaṃ tacca ṣoḍaśāṅgulagarte pratipāditam
tathāhi
nipuṇavihitagartaḥ ṣoḍaśairaṅgulairvā mitasakalavibhāgastasya madhye nidhāya
jvalanamativiśuṣkairgomayaiḥ sūtasiddhyai laghugajapuṭamevaṃ pūrvamuktaṃ munīndraiḥ
iti
maricamānamapyatra māṣamātram
athavā doṣāpekṣayā deyam
atha grahaṇīvajrakapāṭarasam āha mṛtasūtābhrakam iti
mṛtasūtaṃ pāradaṃ bhavati tāvat parimāṇaṃ pṛthak ṣaḍdravyāṇi grāhyāṇi
eke ṣaḍdravyaṃ tu pāradasāmyaṃ deyamiti manyante tanna sarvamatam
kiṃtu mṛtapāradasyaiko bhāgaḥ
abhrakādīnāṃ ṣaḍbhāgā iti sarvamatam
tatastasmāt
jayantī śākabhedaḥ
jambīraṃ jambīraphalarasaḥ
bhṛṅgo mārkavaḥ
trivāsaram ityanenaikadravyasyaikāham eva bhāvanā deyetyabhiprāyaḥ
lohapātra ityādinā piṭharīyaṃ vālukābhiḥ prapūryetyasmadīyasampradāyāt kāryo na doṣaḥ
yāmārdhamityanena ghaṭikācatuṣṭayaṃ yāvat etatsiddhaṃ bhavati tadā prativiṣāṃ mocarasaṃ ca pṛthaksiddhaṃ rasatulyaṃ melayitvā paścāduktadravyasya rasaiḥ kṛtvā bhāvayet
prativiṣā ativiṣāśabdavācyā
mocarasaṃ śālmalīniryāsam
eke prativiṣāmocarasayorapi bhāvanāmāhuḥ
vijayātra bhaṅgā saptadhā bhāvanā ekadravyeṇa kāryā anyeṣāṃ vakṣyamāṇānāṃ pṛthagekavāraṃ tatra dhātakī dhātakīkusumāni indrayavaṃ kuṭajabījaṃ rāsnā surabhī madhvatra lehane yāvattāvanmānaṃ deyam
anupānārthadravyeṣu vahniścitrakajaṭā viḍaṃ biḍalavaṇaṃ lavaṇaṃ saindhavam
atha madanakāmadevarasam āha tāramityādi
tāraṃ raupyaṃ vajraṃ hīrakaṃ tadabhāve vaikrāntaṃ grāhyamiti vyavahārāt
sūtakaḥ pāradaḥ lohaṃ sārasaṃjñam
atra kramavṛddhistu pūrvadravyāduttaravṛddhirboddhavyā asmatsampradāye tu rajatādīni dravyāṇi atra mṛtāni deyānīti vyavahāro'pi dṛśyate
kanyakā kaumārī
vimudrāmiti kācakupīmiti śeṣaḥ
saindhavacūrṇaṃ ca kācakupīmubhayato deyam
siddharasasya bhāvanārthaṃ dravyāṇyāha arkadugdham arkabhavaṃ kṣīraṃ kākolī prasiddhā vānarī kapikacchūḥ muśalī kandaviśeṣaḥ ikṣukaḥ kokilākṣaḥ tālamūlī padmakandaḥ kamalakandaḥ kaseruko'pi vikhyātaḥ kāśatṛṇasaṃjñaḥ prasiddhaḥ
paścāccūrṇārthaṃ dravyāṇyāha kastūrītyādi
kastūrī mṛganābhijā vyoṣaṃ trikaṭukaṃ pūrvacūrṇādbhāvanābhiḥ pratipāditadravyādaṣṭamāṃśaṃ dadyāt
tena pūrvacūrṇaṃ saptabhāgaṃ kastūrīpramukhaṃ caikabhāgamiti
ityādi
sūtaḥ pāradaḥ vajraṃ hīrakaṃ ahiḥ sīsakaṃ muktā prasiddhā tāraṃ raupyaṃ hema suvarṇaṃ asitābhrakaṃ kṛṣṇābhrakaṃ etatsarvamapi māritaṃ grāhyam ityatra vyavahāraḥ
eteṣāṃ mānamapi karṣapramāṇaṃ pratyekam
irimedo viṭkhadiraḥ sa ca loke reojaśabdavācyaḥ tasya tvak grāhyā
aparadravyadvayamapi melanārthaṃ dvidvikarṣaṃ pratyekaṃ deyam
tacca pravālacūrṇaṃ vidrumacūrṇaṃ gandhaṃ gandhakaṃ mṛgaśṛṅgake mṛgaśṛṅgasampuṭe tadauṣadhaṃ dhāryamityabhiprāyaḥ
mṛdusampuṭaṃ ca laghugajapuṭam ityarthaḥ
paścādbhāvanārthaṃ dravyāṇyāha dhātakī dhātakīkusumāni kākolī svanāmakhyātā madhukaṃ madhukayaṣṭī māṃsī jaṭākhyaṃ sugandhadravyam
balātrayaṃ prasiddham tacca balā atibalā nāgabaleti bisaṃ mṛṇālaṃ bhasīṇḍaśabdavācyaṃ loke iṅgudaṃ vṛkṣeṅgudaṃ drākṣā prasiddhā pippalavandākamiti pippalavṛkṣasya vandā vandā ca viṭapalagno gulmaviśeṣaḥ eke pippalavandākaṃ dravyadvayaṃ varṇayanti tatra pippalaḥ pippalatvak vandāvṛkṣaḥ vandā prasiddhā apare pippalīvandākamiti vyākhyānayanti vāṇaḥ sahacaraḥ eke vāṇasthāne varīti paṭhanti parṇīcatuṣṭayamiti
māṣaparṇī mudgaparṇī śālaparṇī pṛṣṭhiparṇī ceti parūṣakaṃ phālasāśabdavācyaṃ kaserukaṃ prasiddham
madhūkaṃ madhūkavṛkṣapuṣpāṇi vānarī kapikacchūḥ eteṣāṃ svarasena pratyekaṃ bhāvayedityarthaḥ
atha cūrṇārthaṃ dravyāṇyāha elātvakpatrakamityādi
vāṃśī tvakkṣīrī vaṃśarocanā iti prasiddhā agaru prasiddham keśaraṃ nāgakeśaraṃ mustaṃ prasiddham mṛgamadaḥ kastūrī kṛṣṇā pippalī jalaṃ vālakaṃ candraḥ karpūraḥ etatsakalaṃ śāṇamitaṃ ṭaṅkapramāṇaṃ bhakṣaṇārthaṃ rātrau niśāmukhe
anupānamāha dvipalaṃ kṣīraṃ pibet kathambhūtam sitādīnāṃ dravyatrayāṇāṃ cūrṇaṃ melayitvā karṣamātraṃ saṃgṛhya karṣamānena ca ghṛtena saha saṃmardya tanmiśritam
sitā matsyaṇḍī dhātrī āmalakī vidārī vidārīkandaḥ sukhitamānasaḥ svasthaḥ natu āturaḥ tasya vihitatvāt na hāniṃ kvāpi gacchatīti sa puruṣaḥ
vīryahāniṃ na prāpnoti ityarthaḥ
atha loharasāyanamāha śuddhaṃ rasendrabhāgaikaṃ ityādi
śuddhaṃ saṃskāritaṃ rasendraḥ pāradaḥ tasyaiko bhāgaḥ śuddhagandhakasya dvau bhāgau gandhakaśuddhiśca pūrvaṃ kathitaiva
tatra kajjalikāyāṃ tīkṣṇabhavaṃ raja iti
lohacūrṇaṃ śuddhaṃ mṛtasāracūrṇaṃ ityeke
tacca pūrvakajjalikāsāmyaṃ grāhyam
praharaikaṃ mardanaṃ kevalaṃ kajjalikālohacūrṇayoreva kathitaṃ natu svarasādinā vakṣyamāṇasvarasaireva tridinaṃ yāvadityabhiprāyaḥ
gharma iti kharatarasūryāṃśutāpite ata eva tasya soṣṇo mahān dhūmodgamo bhavati iti
tenaivaṃ lohamṛtiḥ syādityeke
svamate tu dhānyakuśūloṣitaṃ trirātraṃ yāvadbhavati paścād yaduddharet tatkālameva gharme dhāraṇena mṛtiḥ syāt
atyantapiṇḍitam ityanena eraṇḍapatraveṣṭanādikam abhipretam
paścātkāryam āha rasairityādi
kuṭhāracchinnā loke tipānīśabdavācyā
kurejā ityapare
trivelam ityanenāparadravyāṇāmapi saṃbandhaḥ
tenaikaikarasena trivelaṃ bhāvayedityarthaḥ
gharme ca pratyekaṃ śoṣaṇam api vihitam
trikaṭoḥ tryūṣaṇasya śuṇṭhīmaricapippalyas trikaṭus tryūṣaṇaṃ smṛtam iti
vāsā āṭarūṣakaḥ amṛtā guḍūcī
lohapātre tat kṣiptveti pūrvaṃ mṛtpātre dhāryamiti prāptam
pāṣāṇakhalve vā triphalājalaiḥ triphalākvāthaiḥ triphalā harītakyādi dāḍimatvak valkalaṃ vāsā āṭarūṣakaḥ bhṛṅgo mārkavaḥ kuraṇṭakaḥ sahacaraḥ palāśakadalīdrāvairiti palāśaḥ prasiddhaḥ tasya drāvaḥ svaniryāsaḥ kadalīdrāvaḥ kadalīkandaniryāsaḥ bījako vijayasāro vṛkṣaviśeṣas tasya śṛtena kvāthena nīlikā nīlī alambuṣā muṇḍī babbūlaphalikā babbūlavṛkṣasya phalānītyarthaḥ nāgabalā gāṅgerukī śatāvarī gokṣurakau prasiddhau pātālagaruḍī chirahaṇṭiśabdavācyā
anupāne varākvāthaṃ triphalākvātham chinnāsatvaṃ guḍūcīsatvaṃ
śeṣaṃ subodham
