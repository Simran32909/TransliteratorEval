rasendramiva niḥśeṣajarāvyādhivināśanam
praṇamāmi guruṃ bhaktyā śaṅkaraṃ yogasādhanam
natvā gurupadadvandvaṃ dṛṣṭvā tantrāṇyanekaśaḥ
śrīlagopālakṛṣṇena kriyate rasasaṃgrahaḥ
siddhayogāśca ye kecitkṛtisādhyā bhavanti hi
ekīkṛtya tu te sarve likhyante yatnato mayā
alpamātropayogitvād arucer aprasaṅgataḥ
kṣipram ārogyadāyitvād auṣadhebhyo'dhiko rasaḥ
sādhyeṣu bheṣajaṃ sarvamīritaṃ tattvavedinā
asādhyeṣvapi dātavyo raso'taḥ śreṣṭha ucyate
hato hanti jarāvyādhiṃ mūrchito vyādhighātakaḥ
baddhaḥ khecaratāṃ dhatte ko'nyaḥ sūtātkṛpākaraḥ
rasendraḥ pāradaḥ sūtaḥ sūtarājaśca sūtakaḥ
śivatejo rasaḥ sapta nāmānyevaṃ rasasya tu
śivabījaṃ rasaḥ sūtaḥ pāradaśca rasendrakaḥ
etāni rasanāmāni tathānyāni yathā śive
antaḥ sunīlo bahirujjvalo yo madhyāhnasūryapratimaprakāśaḥ
śasto'tha dhūmraḥ paripāṇḍuraśca citro na yojyo rasakarmasiddhau
nāgo vaṅgo malo vahniścāñcalyaṃ ca viṣaṃ giriḥ
asahyāgnirmahādoṣā nisargāḥ pārade sthitāḥ
vraṇaṃ kuṣṭhaṃ tathā jāḍyaṃ dāhaṃ vīryasya nāśanam
maraṇaṃ jaḍatāṃ sphoṭaṃ kurvantyete kramānnṛṇām
tasmādrasasya saṃśuddhiṃ vidadhyādbhiṣajāṃ varaḥ
śuddho'yamamṛtaḥ sākṣāddoṣayukto raso viṣam
doṣahīno yadā sūtastadā mṛtyujvarāpahaḥ
śuddho'yamamṛtaḥ sākṣāddoṣayukto raso viṣam
athātaḥ sampravakṣyāmi pāradasya viśodhanam
raso grāhyaḥ sunakṣatre palānāṃ śatamātrakam
pañcāśatpañcaviṃśadvā daśapañcaikameva vā
palāddhīno na kartavyo rasasaṃskāra uttamaḥ
śataṃ pañcaśataṃ vāpi pañcaviṃśaddaśaiva ca
pañcaikaṃ vā palaṃ caiva palārddhaṃ karṣameva ca
karṣānnyūno na kartavyo rasasaṃskāra uttamaḥ
prayogeṣu ca sarveṣu yathālābhaṃ prakalpayet
śubhe'hni viṣṇuṃ paricintya kuryātsamyakkumārīvaṭukārcanaṃ ca
sulauhapāṣāṇasamudbhave'smin dṛḍhe ca vedāṅguligarbhamātre
sutaptakhalle nijamantrayuktāṃ vidhāya rakṣāṃ sthirasārabuddhiḥ
ananyacittaḥ śivabhaktiyuktaḥ samācaretkarma rasasya tajjñaḥ
aghorebhyo'tha ghorebhyo ghoraghoratarebhyaśca
sarvebhyaḥ śarva śarvebhyo namaste rudrarūpebhyaḥ
ajāśakṛttuṣāgniṃ ca bhūgarte tritayaṃ kṣipet
tasyopari sthitaṃ khallaṃ taptakhallamiti smṛtam
snuhyarkasambhavaṃ kṣīraṃ brahmabījaṃ ca gugguluḥ
saindhavaṃ dviguṇaṃ mardyaṃ nigaḍo'yaṃ mahottamaḥ
ṣoḍaśāṃśair bhiṣakcūrṇair ekatra mardayed rasam
pratyekaṃ pratyahaṃ dattvā saptavāraṃ vimardayet
sorṇair niśeṣṭakādhūmajambīrāmbubhir ā dinam
marditaḥ kāñjikair dhauto nāgadoṣaṃ rasastyajet
viśālāṅkoṭhacūrṇena vaṅgadoṣaṃ vimuñcati
rājavṛkṣo malaṃ hanti citrako vahnidūṣaṇam
cāñcalyaṃ kṛṣṇadhustūraṃ triphalā viṣanāśinī
kaṭutrayaṃ giriṃ hanti asahyāgniṃ trikaṇṭakaḥ
pratidoṣaṃ kalāṃśena tattaccūrṇaṃ sakanyakam
uddhṛtyoṣṇāranālena mṛtpātre kṣālayetsudhīḥ
evaṃ saṃśodhitaḥ sūtaḥ saptakañcukavarjitaḥ
śrīkhaṇḍaṃ devakāṣṭhaṃ ca kākajaṅghājayādravaiḥ
karkaṭīmūsalīkanyādravaṃ dattvā vimardayet
dinaikaṃ pātayetpaścāttaṃ śuddhaṃ viniyojayet
kumāryā ca niśācūrṇairdinaṃ sūtaṃ vimardayet
pātayetpātanāyantre samyakśuddho bhaved rasaḥ
rasasya dvādaśāṃśena gandhaṃ dattvā vimardayet
jambīrotthairdravair yāmaṃ pācyaṃ pātanayantrake
punarmardyaṃ punaḥ pācyaṃ saptavāraṃ viśuddhaye
jayantyā vardhamānasya cārdrakasya rasena ca
vāyasyāścānupūrvyaivaṃ mardanaṃ rasaśodhanam
eṣāṃ pratyekaśastāvanmardayetsvarasena ca
yāvacca śuṣkatāṃ yāti saptavāraṃ vicakṣaṇaḥ
uddhṛtyoṣṇāranālena mṛdbhāṇḍe kṣālayetsudhīḥ
sarvadoṣavinirmuktaḥ saptakañcukavarjitaḥ
jāyate śuddhasūto'yaṃ yujyate sarvakarmasu
niśeṣṭakādhūmarajo'mlapiṣṭo vikañcukaḥ syāddhi tataśca sorṇaḥ
varāranālānalakanyakābhiḥ satryūṣaṇābhirmṛditastu sūtaḥ
dinaikaṃ mardayetsūtaṃ kumārīsambhavairdravaiḥ
tathā citrakajaiḥ kvāthairmardayed ekavāsaram
kākamācīrasaiḥ sārddhaṃ dinamekaṃ tu mardayet
rasonasvarasaiḥ sūto nāgavallīdalotthitaiḥ
triphalāyāstathā kvāthai raso mardyaḥ prayatnataḥ
tatastebhyaḥ pṛthakkṛtvā sūtaṃ prakṣālya kāñjikaiḥ
sarvadoṣavinirmuktaṃ yojayedrasakarmasu
bhāgastrayo rasasyārkabhāgamekaṃ vimardayet
jambīradravayogena yāvad āyāti piṇḍatām
tatpiṇḍaṃ talabhāṇḍasthamūrdhvabhāṇḍe jalaṃ kṣipet
kṛtvālavālakaṃ vāpi tataḥ sūtaṃ samuddharet
ūrdhvapātanamityuktaṃ bhiṣagbhiḥ sūtaśodhane
navanītāhvayaṃ gandhaṃ ghṛṣṭvā jambhāmbhasā dinam
vānarīśigruśikhibhiḥ saindhavāsurisaṃyutaiḥ
naṣṭapiṣṭaṃ rasaṃ kṛtvā lepayed ūrdhvabhāṇḍake
ūrdhvabhāṇḍodaraṃ liptvādhobhāṇḍaṃ jalasaṃyutam
sandhilepaṃ dvayoḥ kṛtvā tad yantraṃ bhuvi pūrayet
upariṣṭāt puṭe datte jale patati pāradaḥ
adhaḥpātanamityuktaṃ siddhādyaiḥ sūtakarmaṇi
ghaṭe rasaṃ vinikṣipya sajalaṃ ghaṭam anyakam
tiryaṅmukhaṃ dvayoḥ kṛtvā tanmukhaṃ rodhayet sudhīḥ
rasādho jvālayedagniṃ yāvatsūto jalaṃ viśet
tiryakpātanamityuktaṃ siddhairnāgārjunādibhiḥ
evaṃ kadarthitaḥ sūtaḥ ṣaṇḍhatvamadhigacchati
tanmuktaye'sya kriyate bodhanaṃ kathyate hi tat
viśvāmitrakapāle vā kācakūpyām athāpi vā
sūte jalaṃ vinikṣipya tatra tanmajjanāvadhi
pūrayettridinaṃ bhūmyāṃ gajahastapramāṇataḥ
anena sūtarājo 'yaṃ ṣaṇḍhabhāvaṃ vimuñcati
athavā hiṅgulātsūtaṃ grāhayettannigadyate
jambīranimbunīreṇa mardito hiṅgulo dinam
ūrdhvapātanayantreṇa grāhyaḥ syānnirmalo rasaḥ
kañcukairnāgavaṅgādyairnirmukto rasakarmaṇi
vinā karmāṣṭakenaiva sūto'yaṃ sarvakarmakṛt
svedanaṃ mardanaṃ caiva mūrchanotthāpane tathā
pātanaṃ bodhanaṃ caiva niyāmanamataḥ param
dīpanaṃ ceti saṃskārāḥ sūtasyāṣṭau prakīrtitāḥ
daradaṃ taṇḍulasthūlaṃ kṛtvā mṛtpātrake tridinam
bhāvyaṃ jambīrarasaiścāṅgeryā vā rasairbahudhā
tataśca jambīravāriṇā cāṅgeryāśca rasena pariplutam
kṛtvā sthālīmadhye nidhāya tadupari kaṭhinīghṛṣṭam
uttānaṃ cāruśarāvaṃ tatra triṃśadvāraṃ jalaṃ deyam
uṣṇaṃ heyaṃ tathaiva tadūrdhvapātanena nirmmalaḥ śivajaḥ
pāribhadrarasaiḥ peṣyaṃ hiṅgulaṃ yāmamātrakam
jambīrāṇāṃ rasairvātha pacetpātanayantrake
taṃ sūtaṃ yojayed yoge saptakañcukavarjitam
saṃśuddhim antareṇāpi śuddho'yaṃ rasakarmaṇi
gandhakena rasaṃ prājñaḥ sudṛḍhaṃ mardayed bhiṣak
kajjalābho yadā sūto vihāya ghanacāpalam
dṛśyate'sau tadā jñeyo mūrchito rasakovidaiḥ
asau rogacayaṃ hanyād anupānasya yogataḥ
dvipalaṃ śuddhasūtasya sūtārdhaṃ gandhakaṃ tathā
kanyānīreṇa saṃmardya dinamekaṃ nirantaram
ruddhvā tadbhūdhare yantre dinaikaṃ mārayetpuṭe
bhujaṅgavallīnīreṇa mardayetpāradaṃ dṛḍham
karkaṭīkandamūṣāyāṃ sampuṭasthaṃ puṭedraje
bhasma tadyogavāhi syātsarvakarmasu yojayet
śvetāṅkoṭhajaṭānīrair mardyaḥ sūto dinatrayam
puṭettaṃ cāndhamūṣāyāṃ sūto bhasmatvam āpnuyāt
devadālī haṃsapadī yamaciñcā punarnavā
ebhiḥ sūto vighṛṣṭavyaḥ puṭanānmriyate dhruvam
bhāgo rasasya traya eva bhāgā gandhasya māṣaḥ pavanāśanasya
saṃmardya gāḍhaṃ sakalaṃ subhāṇḍe tāṃ kajjalīṃ kācaghaṭe nidadhyāt
saṃrudhya mṛtkarpaṭakair ghaṭīṃ tāṃ mukhe sucūrṇāṃ khaṭikāṃ ca dattvā
kramāgninā trīṇi dināni paktvā tāṃ vālukāyantragatāṃ tataḥ syāt
bandhūkapuṣpāruṇam īśajasya bhasma prayojyaṃ sakalāmayeṣu
nijānupānair maraṇaṃ jarāṃ ca hantyasya vallaḥ kramasevanena
palamātraṃ rasaṃ śuddhaṃ tāvanmātraṃ tu gandhakam
vidhivatkajjalīṃ kṛtvā nyagrodhāṅkuravāribhiḥ
bhāvanātritayaṃ dattvā sthālīmadhye nidhāpayet
viracya kavacīyantraṃ vālukābhiḥ prapūrayet
dadyāttadanu mandāgniṃ bhiṣag yāmacatuṣṭayam
jāyate rasasindūraṃ taruṇādityasannibham
anupānaviśeṣeṇa karoti vividhān guṇān
pṛthak samaṃ samaṃ kṛtvā pāradaṃ gandhakaṃ tathā
narasāraṃ dhūmasāraṃ sphaṭikaṃ yāmamātrakam
nimbūrasena saṃmardya kācakūpyāṃ niveśayet
mukhe pāṣāṇakhaṭikāṃ dattvā mudrāṃ pralepayet
saptabhirmṛttikāvastraiḥ pṛthak saṃśoṣya veṣṭayet
sacchidrāyāṃ mṛdaḥ sthālyāṃ kupikāṃ tāṃ niveśayet
pūrayet sikatāpūrair ā galaṃ matimān bhiṣak
niveśya cullyāṃ dahanaṃ mandaṃ madhyaṃ kharaṃ kramāt
prajvālya dvādaśaṃ yāmaṃ svāṅgaśītaṃ samuddharet
sphoṭayitvā tu muktābhamūrdhvalagnaṃ baliṃ tyajet
adhaḥsthaṃ rasasindūraṃ sarvarogeṣu yojayet
ṭaṅkaṇaṃ madhu lākṣā ca ūrṇāguñjāyuto rasaḥ
mardito bhṛṅgajadrāvair dinaikaṃ cālayet punaḥ
dhmāto bhasmatvamāpnoti śuddhakarpūrasannibham
piṣṭaṃ pāṃśupaṭupragāḍham amalaṃ vajryambunā naikaśaḥ sūtaṃ dhātugataṃ khaṭīkavalitaṃ taṃ sampuṭe rodhayet
antaḥsthaṃ lavaṇasya tasya ca tale prajvālya vahniṃ dṛḍhaṃ ghasraṃ grāhyamathendukundadhavalaṃ bhasmoparisthaṃ śanaiḥ
tadvalladvitayaṃ lavaṅgasahitaṃ prātaḥ prabhuktaṃ nṛṇām ūrdhvaṃ recayati dviyāmamasakṛtpeyaṃ jalaṃśītalam
etaddhanti ca vatsarādhikaviṣaṃ ṣāṇmāsikaṃ māsikaṃ śailotthaṃ garalaṃ mṛgendrakuṭilodbhūtaṃ ca tātkālikam
mardayedrasagandhau ca hastiśuṇḍīdravair dṛḍham
bhūdhātrikārasair vāpi paryantaṃ dinasaptataḥ
vighṛṣya vālukāyantre mūṣāyāṃ saṃniveśayet
dinamekaṃ dahedagnau mandaṃ mandaṃ niśāvadhi
evaṃ niṣpādyate pītaḥ śītaḥ sūtastu gṛhyate
pūrṇakhaṇḍena tadguñjāṃ bhakṣayetsatataṃ hitām
kṣudbodhaṃ kurute pūrvamudarāṇi vināśayet
jarāṇāṃ nāśanaḥ śreṣṭhas tadvacchrīsukhakārakaḥ
hṛdayotsāhajananaḥ surūpatanayapradaḥ
balapradaḥ sadā dehe jarānāśanatatparaḥ
aṅgabhaṅgādikaṃ doṣaṃ sarvaṃ nāśayati kṣaṇāt
etasmānnāparaḥ sūto rasātsarvāṅgasundarāt
dhānyābhrakaṃ rasaṃ tulyaṃ mārayenmārakadravaiḥ
dinaikaṃ tena kalkena vastraṃ liptvā tu varttikām
vilipya tailairvartiṃ tām eraṇḍotthaiḥ punaḥ punaḥ
tadājyabhāṇḍe prajvālya gṛhṇīyātpatitaṃ ca yat
kṛṣṇabhasma bhavettacca punarmardyaṃ niyāmakaiḥ
dinaikaṃ pātayedyantre kaṇṭukākhye na saṃśayaḥ
mṛtaḥ sūto bhavettacca tattadrogeṣu yojayet
śvetaṃ pītaṃ raktaṃ kṛṣṇaṃ ceti caturvidham
lakṣaṇaṃ bhasmasūtānāṃ śreṣṭhaṃ syāduttarottaram
dvau bhāgau tuṣadagdhasya caikā valmīkamṛttikā
lauhakiṭṭasya bhāgaikaṃ śvetapāṣāṇabhāgikam
narakeśasamaṃ kiṃcicchāgakṣīreṇa peṣayet
yāmamātraṃ dṛḍhaṃ mardyaṃ tena mūṣāṃ prakalpayet
śoṣayitvā rasaṃ kṣiptvā tatkalkaiḥ saṃnirodhayet
vajramūṣeyamākhyātā samyakpāradasādhikā
sarpākṣī vanyakarkoṭī kañcukī yamaciñcikā
śatāvarī śaṅkhapuṣpī śarapuṅkhā punarnavā
maṇḍūkaparṇī matsyākṣī brahmadaṇḍī śikhaṇḍinī
anantā kākajaṅghā ca kākamācī ca potikā
viṣṇukrāntā sahacarā sahadevī mahābalā
balā nāgabalā mūrvā cakramardakarañjakau
pāṭhā tāmalakā nīlī jālinī padmacāriṇī
ghaṇṭā vighaṇṭā gojihvā kokilākṣo ghanadhvaniḥ
ākhukarṇī kṣīriṇī ca tripuṭī meṣaśṛṅgikā
kṛṣṇavarṇā ca tulasī siṃhī ca girikarṇikā
etā niyāmakauṣadhyaḥ puṣpamūladalānvitāḥ
ghanavacācitrakagokṣurāḥ kaṭutumbī dantikā jātī
sarpākṣī śarapuṅkhā kanyā cāṇḍālinīkandam
viṣamuṣṭivajravallyau lajjā lākṣā ca devadālī ca
sahadevī nīpakaṇā nirguṇḍī cakralāṅgalike ca
māṇārkacandrarekhā ravibhaktā kākamācikā cārkaḥ
viṣṇukrāntā vāyasatuṇḍī vajrī balā ca śuṇḍī ca
koṣātakī jayantī vārāhī hastiśuṇḍikā rambhā
matsyākṣī yamaciñcā haridre dve punarnavādvitayam
dhustūrakākajaṅghe śatāvarī kañcukī ca vandhyā ca
tilabhekaparṇidūrvā mūrvā ca harītakī tulasī
gokaṇṭakākhuparṇyau karkaṭīkandavargalatā ca
musalī hiṅguguḍūcī śigrurgirikarṇikā mahārāṣṭrī
mārkavasaindhavasaraṇīsomalatāḥ śvetasarṣapo 'sanakaḥ
haṃsapadī vyāghrapādī kiṃśukabhallātakendravāruṇikāḥ
sarvaṃ cārddhāṃśaṃ vā aṣṭādaśādhikaṃ vāpi dravyam
rasamāraṇamūrcchādau yuktijñairvidhivad upayojyam
amlavetasajambīraluṅgāmlacaṇakāmlakāḥ
nāgaraṅgaṃ tintiḍī ca ciñcāpatraṃ ca nimbukam
cāṅgerī dāḍimaṃ caiva karamardaṃ tathaiva ca
eṣa cāmlagaṇaḥ prokto vetasāmlasamāyutaḥ
lavaṇāni ca kathyante sāmudraṃ saindhavaṃ viḍam
sauvarcalaṃ romakaṃ ca cullikālavaṇaṃ tathā
mūtrāṇi hastikarabhamahiṣīkharavājinām
go'jāvīnāṃ striyāḥ puṃsāṃ mūtravarga udāhṛtaḥ
guñjāṭaṅkaṇamadhvājyaguḍā drāvakapañcakāḥ
pittaṃ pañcavidhaṃ matsyagavāśvarurubarhijam
svarjikā ṭaṅkaṇaṃ caiva yavakṣāra udāhṛtaḥ
prātareva purato virecanaṃ taddinopavasanaṃ vidhāya ca
tatpare'hani pathyasevanaṃ tatpare'hani rasendrasevanam
buddhismṛtiprabhākāntibalaṃ caiva rasastathā
vardhante sarva evaite rasasevāvidhau nṛṇām
hitaṃ mudgāmbu dugdhājyaṃ śālyannaṃ ca viśeṣataḥ
śākaṃ paunarnavaṃ vāstu meghanādaṃ ca yūthikām
lavaṇaṃ māgadhīṃ mustaṃ padmamūlāni bhakṣayet
anupānaṃ tu dātavyaṃ jñātvā rogādikaṃ bhiṣak
kūṣmāṇḍaṃ karkaṭaṃ caiva kaliṅgaṃ kāravellakam
kusumbhikā ca karkoṭī kalambī kākamācikā
kakārāṣṭakametaddhi varjayed rasabhakṣakaḥ
gandhako vajravaikrāntaṃ vajrābhratālakaṃ śilā
kharparaṃ śikhituṇḍaṃ ca vimalaṃ hemamākṣikam
kāśīśaṃ kāntapāṣāṇaṃ varāṭāñjanahiṅgulam
gairikaṃ śaṅkhabhūnāgaṃ ṭaṅgaṇaṃ ca śilājatu
ete coparasāḥ proktāḥ śodhyā māryā vidhānataḥ
śvetadvīpe purā devyāḥ krīḍantyāḥ prasṛtaṃ rajaḥ
kṣīrārṇave tu snātāyā dukūlaṃ rajasānvitam
dhautaṃ tatsalile tasmingandhako gandhavat smṛtaḥ
caturdhā gandhakaḥ prokto raktaḥ pītaḥ sito'sitaḥ
rakto hemakriyāsūktaḥ pītaśvetau rasāyane
vraṇādilepane śvetaḥ kṛṣṇaḥ śreṣṭhaḥ sudurlabhaḥ
aśuddhagandhaḥ kurute tu tāpaṃ kuṣṭhaṃ bhramaṃ pittarujāṃ karoti
rūpaṃ balaṃ vīryasukhaṃ nihanti tasmātsuśuddho viniyojanīyaḥ
gandhako gandhapāṣāṇaḥ śukapucchaḥ sugandhakaḥ
saugandhikaḥ śulbaripuḥ pāmārir navanītakaḥ
sājyaṃ bhāṇḍe payaḥ kṣiptvā mukhaṃ vastreṇa bandhayet
tatpṛṣṭhe gandhakaṃ kṣiptvā śarāveṇa pidhāpayet
bhāṇḍaṃ nikṣipya bhūmyantarūrdhve deyaṃ puṭaṃ laghu
tataḥ kṣīre drutaṃ gandhaṃ śuddhaṃ yogeṣu yojayet
lauhapātre vinikṣipya ghṛtamagnau pratāpayet
tapte ghṛte tatsamānaṃ kṣipedgandhakajaṃ rajaḥ
vidrutaṃ gandhakaṃ dṛṣṭvā dugdhamadhye vinikṣipet
evaṃ gaṃdhakaśuddhiḥ syāt sarvarogeṣu yojayet
śuddhagandho haredrogān kuṣṭhamṛtyujvarādikān
agnikārī mahānuṣṇo vīryyavṛddhiṃ karoti ca
gaṃdhaścātirasāyanaḥ sumadhuraḥ pāke kaṭūṣṇānvitaḥ kaṇḍūkuṣṭhavisarpadarpadalano dīptānalaḥ pācanaḥ
āmonmanthanaśodhano viṣaharaḥ sūtācca vīryapradaḥ gaurīpuṣpabhavas tathā krimiharaḥ svarṇādhikaṃ vīryyakṛt
pārśvapīḍāṃ pāṃḍurogaṃ hṛllāsaṃ dāhasaṃtatim
rogānīkaṃ gurutvaṃ ca dhatte vajramaśodhitam
vyāghrīkaṃdagataṃ vajraṃ dolāyantre vipācitam
saptāhaṃ kodravakvāthe kaulatthe vimalaṃ bhavet
vyāghrīkaṃdagataṃ vajraṃ dolāyantre vipācayet
ahorātrātsamuddhṛtya hayamūtreṇa secayet
vajrīkṣīreṇa vā siñcetkuliśaṃ vimalaṃ bhavet
trivarṣārūḍhakārpāsamūlam ādāya peṣayet
trivarganāgavallyāstu nijadrāvaiḥ prapeṣayet
tadgolake kṣipedvajraṃ ruddhvā gajapuṭe pacet
evaṃ saptapuṭenaiva mriyate kuliśaṃ dhruvam
kāṃsyapātre tu bhekasya mūtre vajraṃ tu nikṣipet
triḥsaptakṛtvaḥ saṃtaptaṃ vajramevaṃ mṛtaṃ bhavet
triḥsaptakṛtvaḥ saṃtaptaṃ kharamūtreṇa secayet
mudgaraistālakaṃ piṣṭvā tadgole kuliśaṃ kṣipet
pradhmātaṃ vājimūtreṇa siktaṃ pūrvakrameṇa tu
bhasmībhavati tadvajraṃ vajravatkurute tanum
āyuṣyaṃ saukhyajananaṃ balarūpapradaṃ tathā
rogaghnaṃ mṛtyuharaṇaṃ vajrabhasma bhavatyalam
vaikrāntaṃ vajravacchodhyaṃ dhmātaṃ taddhayamūtrake
himaṃ tadbhasma saṃyojyaṃ vajrasthāne vicakṣaṇaiḥ
vaikrāntaṃ vajravacchodhyaṃ māraṇaṃ caiva tasya tat
hayamūtreṇa tatsecyaṃ taptaṃ taptaṃ trisaptadhā
tataścottaravāruṇyāḥ pañcāṅgaṃ golake kṣipet
ruddhvā mūṣāpuṭe pācyaṃ uddhṛtya golake punaḥ
kṣiptvā ruddhvā pacedevaṃ yāvattadbhasmatāṃ vrajet
bhasmībhūtaṃ ca vaikrāntaṃ vajrasthāne niyojayet
abhrakaṃ girijābījam amalaṃ gaganāhvayam
tatra kṛṣṇābhrake vajraṃ pītātmani tu grāhikam
sitātmake tārake syādbhīrukaṃ raktake varam
supraśastaṃ kaṭhorāṅgaṃ guru kajjalasannibham
yanna śabdāyate vahnau naivocchūnaṃ bhaved api
sadākarasamudbhūtaṃ vajreti prathitaṃ ghanam
pinākaṃ darduraṃ nāgaṃ vajraṃ ceti caturvidham
dhmātamabhraṃ dalacayaṃ pinākaṃ visṛjatyalam
phutkāraṃ bhujagaḥ kuryād darduraṃ bhekaśabdavat
caturthaṃ ca varaṃ jñeyaṃ na vahnau vikṛtiṃ vrajet
kuṣṭhapradaṃ pinākaṃ syāddarduraṃ maraṇapradam
nāgaṃ dehagataṃ nityaṃ vyādhiṃ kuryād bhagandaram
rase rasāyane caiva yojyaṃ vajrābhrakaṃ priye
tasmādvajrābhrakaṃ grāhyaṃ vyādhivārddhakyamṛtyujit
aśuddhābhraṃ nihantyāyur vardhayenmārutaṃ kapham
ahataṃ chedayedgātraṃ mandāgnikrimivardhanam
pādāṃśaṃ śālisaṃyuktam abhrakaṃ kambalodare
trirātraṃ sthāpayennīre tatklinnaṃ mardayeddṛḍham
kambalādgalitaṃ ślakṣṇaṃ vālukārahitaṃ ca yat
taddhānyābhram iti proktam abhramāraṇasiddhaye
triphalākvāthagomūtrakṣīrakāñjikasecitam
bhastrāgnau saptadhā vyoma taptaṃ taptaṃ viśudhyati
athavā badarīkvāthe dhmātamabhraṃ vinikṣipet
marditaṃ pāṇinā śuṣkaṃ dhānyābhrādatiricyate
agastyapuṣpatoyena piṣṭaṃ śūraṇakandagam
goṣṭhabhūmigataṃ māsaṃ jāyate rasasannibham
vajrābhrakaṃ samādāya nikṣipya sthālikodare
rambhādikṣāratoyena pacedgomayavahninā
yāvatsindūrasaṅkāśaṃ na bhavetsthālikābahiḥ
secanīyaṃ tataḥ kṣīraistataḥ sūkṣmaṃ vicūrṇayet
dhānyābhrakaṃ samādāya mustākvāthaiḥ puṭatrayam
tadvat punarnavānīraiḥ kāsamardarasaistathā
nāgavallīrasaiḥ saryyakṣīrair deyaṃ pṛthak pṛthak
dinaṃ dinaṃ mardayitvā kvāthairvaṭajaṭodbhavaiḥ
dattvā puṭatrayaṃ paścāttriḥ puṭenmusalījalaiḥ
trirgokṣurakaṣāyeṇa triḥ puṭedvānarīrasaiḥ
mocakandarasaiḥ pācyaṃ trirātraṃ kokilākṣakaiḥ
rasaiḥ puṭellodhrakaistu kṣīrādekaṃ puṭetpunaḥ
dadhnā ghṛtena madhunā svacchayā sitayā tathā
ekamekaṃ puṭaṃ dadyādabhrasyaivaṃ mṛtir bhavet
sarvarogaharaṃ vyoma jāyate yogavāhikam
kāminīmadadarpaghnaṃ śastaṃ puṃstvopaghātinām
vṛṣyam āyuṣkaraṃ śukravṛddhisantānakārakam
taṇḍulīyakabṛhatīnāgavallītagarapunarnavāśca
hilamocikā ca maṇḍūkaparṇī tiktākhukarṇikā
madanārkāvapi lakṣasutamātṛkābhiḥ sudhābhiruditam
rambhādinābhraṃ lavaṇena piṣṭvā cakrīkṛtaṃ taddalamadhyavarti
dagdhendhaneṣu vyajanānilena snuhyarkamūlāmbupuṭena siddham
dhānyābhrakasya bhāgaikaṃ bhāgau dvau ṭaṅkaṇasya ca
piṣṭvā tadandhamūṣāyāṃ ruddhvā tīvrāgninā pacet
svabhāvaśītalaṃ cūrṇaṃ sarvayogeṣu yojayet
dhānyābhrakaṃ dṛḍhaṃ mardyamarkakṣīrairdināvadhi
veṣṭayedarkapatreṇa cakrākāraṃ tu kārayet
kuñjarākhye puṭe dagdhvā saptavārān punaḥ punaḥ
tato vaṭajaṭākvāthaistadvad deyaṃ puṭatrayam
mriyate nātra sandehaḥ sarvayogeṣu yojayet
dugdhatrayaṃ kumāryambu gaṅgāpattraṃ nṛmūtrakam
vaṭaśuṅgam ajāraktam ebhir abhraṃ vimardayet
śatadhā puṭitaṃ bhasma jāyate padmarāgavat
niścandrakaṃ bhavedvyoma śuddhadehe rasāyanam
niścandramāritaṃ vyoma rūpaṃ vīryyaṃ dṛḍhaṃ tanum
kurute nāśayenmṛtyuṃ jarārogakadambakam
haritālaṃ tālamālaṃ mālaṃ śailūṣabhūṣaṇam
piñjakaṃ romaharaṇaṃ tālakaṃ pītamityapi
tālakaṃ paṭalaṃ piṇḍaṃ dvidhā tatrādyamuttamam
aśuddhatālam āyurghnaṃ kaphamārutamehakṛt
tāpasphoṭāṅgasaṅkocān kurute tena śodhayet
śuddhaṃ syāttālakaṃ svinnaṃ kūṣmāṇḍasalile tataḥ
cūrṇodake pṛthaktaile tasminpūte na doṣakṛt
tālakaṃ kaṇaśaḥ kṛtvā daśāṃśena ca ṭaṅkaṇam
jambīrotthair dravaiḥ kṣālyaṃ kāñjikaiḥ kṣālayetpunaḥ
vastre caturguṇe baddhvā dolāyaṃtre dinaṃ pacet
saṃcūrṇya āranālena dinaṃ kūṣmāṇḍajai rasaiḥ
svedyaṃ vā śālmalītoyaistālakaṃ śuddhimāpnuyāt
tālakaṃ poṭṭalīṃ baddhvā sacūrṇe kāṃjike pacet
dolāyantreṇa yāmaikaṃ tataḥ kūṣmāṇḍaje rase
tilataile pacedyāmaṃ yāmaṃ tattraiphale jale
dolāyantre caturyāmaṃ pācyaṃ śudhyati tālakam
tālakaṃ kaṇaśaḥ kṛtvā suśuddhaṃ haṇḍikāntare
cūrṇodakena sampiṣṭam apāmārgajaṭodbhavaiḥ
kṣārodakaiśca sampiṣṭam ūrdhvādho yāvaśūkajam
cūrṇaṃ dattvā nirudhyātha kūṣmāṇḍaiśca prapūrayet
punarmukhaṃ nirudhyātha caturyāmaṃ kramāgninā
pacedevaṃ hi taccūrṇaṃ kuṣṭhādau pariyojayet
haritālaṃ kaṭu snigdhaṃ kaṣāyaṃ ca visarpanut
tālakaṃ harate rogānkuṣṭhamṛtyujvarādikān
saṃśuddhaṃ kāntivīryyaujaḥ kurute mṛtyunāśanam
tathaiva nimbunīreṇa tataścūrṇodakena ca
prakṣālya śālmalīkṣārairdviguṇaiḥ khātamadhyagam
vidhāya kavacīyantraṃ vālukābhiḥ prapūrayet
dvādaśapraharaṃ paktvā svāṅgaśītaṃ ca cūrṇayet
khādayedraktikāmekāṃ kuṣṭhaślīpadaśāntaye
tālakaṃ vaṃśapattrākhyaṃ kūṣmāṇḍasalile kṣipet
saptadhā vā tridhā vāpi dadhnā cāmlena vā punaḥ
śodhayitvā punaḥ śuṣkaṃ cūrṇayettaṇḍulākṛti
tataḥ śarāvakaṃ pātre sthāpayetkuśalo bhiṣak
badarīpallavotthena kalkena lepayedbhiṣak
aruṇābhamadhaḥ pātraṃ tāvajjvālā pradīyate
svāṅgaśītaṃ samuddhṛtya māṇikyābhaṃ bhaved dhruvam
tadraktidvitayaṃ khādedghṛtabhrāmaramarditam
sampūjya devadeveśaṃ kuṣṭharogādvimucyate
sphuṭitaṃ galitaṃ yacca vātaraktaṃ bhagandaram
nāḍīvraṇaṃ vraṇaṃ duṣṭam upadaṃśaṃ vicarcikām
nāsāsyasambhavān rogān kṣatān hanti sudāruṇān
puṇḍarīkaṃ ca carmākhyaṃ visphoṭaṃ maṇḍalaṃ tathā
manaḥśilā ca naipālī śilāhvā nāgajihvikā
manohvā kunaṭī goṇī karañjī karavīrikā
manohvā tvoṇḍrapuṣpābhā śasyate sarvakarmasu
manaḥśilā mandabalaṃ ca nūnaṃ karoti jantoḥ śubhapākahīnā
malaṃ tu baddhaṃ kurute ca nūnaṃ saśarkaraṃ kṛcchragadaṃ karoti
aśmarīmūtrahṛdrogam aśuddhā kurute śilā
mandāgniṃ maladuṣṭiṃ ca śuddhā sarvarujāpahā
jayantībhṛṅgarājotthai raktāgastyarasaiḥ śilā
dolāyantrair dinaṃ pācyā yāmaṃ chāgasya mūtrake
kṣālayedāranālena sarvarogeṣu yojayet
mātuluṅgarasaiḥ piṣṭā jayānīrair manaḥśilā
śṛṅgaverarasair vāpi viśudhyati manaḥśilā
kaṭuḥ snigdhā śilā tiktā kaphaghnī lekhanī sarā
bhūtāveśabhayaṃ hanti kāsaśvāsaharā śubhā
puṣpāṇāṃ raktapītānāṃ rasaiḥ piṣṭvā ca bhāvayet
naramūtraiśca gomūtrair yavāmlaiśca sasaindhavaiḥ
saptāhaṃ tridinaṃ vāpi paścācchudhyati kharparaḥ
kharparaḥ parisaṃtaptaḥ saptavārānnimajjitaḥ
nimbubījarase cāntarnirmalatvam avāpnuyāt
kharparaṃ pāradenaiva vālukāyantragaṃ pacet
cūrṇayitvā dinaṃ yāvacchobhanaṃ bhasma jāyate
mūtrarogaharaḥ kledī kṣayahā kharparo guruḥ
tutthake tu śikhigrīvaṃ hemasāraṃ mayūrakam
viṣṭhayā mardayettutthaṃ mārjārakakapotayoḥ
daśāṃśaṃ ṭaṅkaṇaṃ dattvā pācyaṃ mṛdupuṭe tataḥ
puṭaṃ dadyātpaṭukṣaudraiḥ kila tutthaviśuddhaye
otorviṣṭhāsamaṃ tutthaṃ sakṣaudraṃ ṭaṅkaṇāṅghriyuk
tridhā supuṭitaṃ śuddhaṃ vāntibhrāntivivarjitam
gandhakena samaṃ tutthaṃ tutthārdhenārdhayāmakam
vāntibhrāntī yadā na stastadā siddhiṃ vinirdiśet
tutthaṃ sakaṭukakṣāraṃ kaṣāyaṃ viśadaṃ laghu
lekhanaṃ bhedi cakṣuṣyaṃ kaṇḍūkrimiviṣāpaham
mūtrāranālataileṣu godugdhe kadalīrase
kaulatthe kodravakvāthe mākṣikaṃ vimalaṃ tathā
muhuḥ śūraṇakandasthaṃ svedayedvaravahninā
kṣārāmlalavaṇaiścaiva tailasarpiḥsamanvitam
puṭatrayaṃ pradātavyaṃ tatastu śodhitaṃ bhavet
jambīrasya rasaiḥ svinno meṣaśṛṅgīrasaistathā
rambhātoyena vā pācyaṃ ghasraṃ vimalaśuddhaye
mākṣikaṃ dhātumākṣikaṃ taptaṃ tāpīsamudbhavam
garuḍo mākṣikaḥ pakṣī bṛhadvarṇa iti smṛtaḥ
bhaṃge suvarṇasaṅkāśo manākkṛṣṇacchavirbahiḥ
bṛhadvarṇa iti khyāto mākṣikaḥ śreṣṭha ucyate
mandāgniṃ balahāniṃ ca vraṇaṃ viṣṭambhagātraruk
kurute mākṣiko mṛtyumaśuddho nātra saṃśayaḥ
svarṇamākṣikacūrṇaṃ tu vastre baddhvā vipācayet
kālamāriṣaśāliṃ ca kvāthe dolāvidhānataḥ
tadadhaḥ patitaṃ śastamevaṃ śudhyati mākṣikam
mākṣikasya trayo bhāgā bhāgaikaṃ saindhavasya ca
mātuluṅgadravair vātha jambīrotthadravaiḥ pacet
lauhapātre pacettāvallauhadarvyā ca cālayet
bhāsavarṇamayo yāvattāvacchudhyati mākṣikam
mākṣikasya caturthāṃśaṃ gandhaṃ dattvā vimardayet
urubūkasya tailena tataḥ kuryācca cakrikām
śarāvasampuṭe kṛtvā puṭedgajapuṭena tu
sindūrābhaṃ bhavedbhasma mākṣikasya na saṃśayaḥ
mākṣikaṃ tiktamadhuraṃ mehārśaḥkrimikuṣṭhanut
kaphapittaharaṃ balyaṃ yogavāhi rasāyanam
kāśīśe dhātukāśīśaṃ khecaraṃ dantarañjanam
sakṛdbhṛṅgāmbunā svinnaṃ kāśīśaṃ nirmalaṃ bhavet
kāśīśaṃ nirmalaṃ snigdhaṃ śvitranetrarujāpaham
pittāpasmāraśamanaṃ rasavad guṇakārakam
rājapaṭṭaṃ mahāpaṭṭaṃ śikhigrīvaṃ virāṭakam
cūrṇitaṃ kāntapāṣāṇaṃ mahiṣīkṣīrasaṃyutam
vipacedāyase pātre goghṛtena samāhitam
lavaṇe ca tathā kṣāre śobhāñjanarase kṣipet
amlavargasya toyena dinaṃ gharme vibhāvayet
tathaiva dolikāyantre dvivāraṃ pācayetsudhīḥ
kāntapāṣāṇaśuddhau tu rasakarma samācaret
pītābhā granthilā pṛṣṭhe dīrghavṛntā varāṭikā
sārdhaniṣkabharā śreṣṭhā niṣkabhārā ca madhyamā
pādonaniṣkabhārā ca kaniṣṭhā parikīrtitā
rasavaidyair vinirdiṣṭā sā varāṭakasaṃjñikā
varāṭī kāñjike svinnā yāvacchuddhimavāpnuyāt
pariṇāmādiśūlaghnī kṣayahā grahaṇīharā
kaṭūṣṇā dīpanī vṛṣyā tiktā vātakaphāpahā
bhūgartte ca same śuddhe pattanaṃ sthāpayet sudhīḥ
tuṣeṇa pūrayettasyāḥ kiṃcinmadhyaṃ bhiṣagvaraḥ
varāṭapūritāṃ mūṣāṃ tanmadhye viniveśayet
karīṣāgniṃ tato dadyātpālikāyantram uttamam
anena mriyate nūnaṃ varāṭaṃ sarvarogajit
nīlāñjanaṃ cūrṇayitvā jambīradravabhāvitam
dinaikam ātape śuddhaṃ tataḥ kāryeṣu yojayet
hiṅgulo hiṅgulur yāti daradaḥ śukatuṇḍakaḥ
rasagandhakasambhūto hiṅgulo daityaraktakaḥ
amlavargadravaiḥ piṣṭvā darado māhiṣeṇa ca
dugdhena saptadhā piṣṭaḥ śuṣkībhūto viśudhyati
meṣīdugdhena daradam amlavargair vibhāvitam
saptavāraṃ prayatnena śuddhimāyāti niścitam
daradaṃ dolikāyantre pakvaṃ jambīrajair dravaiḥ
saptavāramajāmūtrair bhāvitaṃ śuddhimeti hi
ārdrakair lakucadrāvaiḥ saptadhā bhāvito yadi
hiṃgulaḥ śuddhatāṃ yāti nirdoṣo jāyate khalu
bimbyābhaṃ hiṅgulaṃ divyaṃ rasagandhakasambhavam
mehakuṣṭhaharaṃ rucyaṃ balyaṃ medhāgnivardhanam
śilājatuni śaileyam adryaṃ girijam aśmajam
dhātujam aśmajatukaṃ śailajaṃ cāśmasambhavam
godugdhatriphalābhṛṅgadravaiḥ piṣṭaṃ śilājatu
dinaikaṃ lauhaje pātre śuddhimāyātyasaṃśayam
śilājatu bhavettiktaṃ kaṭukaṃ ca rasāyanam
kṣayaśothodarārśāṃsi hanti bastirujāṃ jayet
sauvīraṃ ṭaṅkaṇaṃ śaṅkhaṃ kaṃkuṣṭhaṃ gairikaṃ tathā
ete varāṭavacchodhyā bhaveyur doṣavarjitāḥ
kaṃkuṣṭhaṃ gairikaṃ śaṃkhaṃ kāśīśaṃ ṭaṅgaṇaṃ tathā
nīlāñjanaṃ śuktibhedāḥ śulbakāḥ savarāṭakāḥ
jambīravāriṇā svinnāḥ kṣālitāḥ koṣṇavāriṇā
śuddhimāyāntyamī yojyā bhiṣagbhiryogasiddhaye
ṭaṅkaṇaṃ krāmaṇaṣṭaṅgaḥ samyakkṣāraśca pācanaḥ
subhago mālatījāto drāvī lauhaviśuddhidaḥ
ādau ṭaṅkaṇamādāya kāñjikāmle vinikṣipet
ekarātrātsamuddhṛtya raudrayantre vibhāvayet
naramūtragataṃ ṭaṃgaṃ gavāṃ mūtragataṃ tathā
dinānte tatsamuddhṛtya jambīrāmbugataṃ tataḥ
jambīrāmlāt samuddhṛtya nārikelasya pātrake
marīcacūrṇasaṃyuktaṃ kṣālayecchītalāmbunā
evaṃ ṭaṅkaṃ samādāya sarvarogeṣu yojayet
ṭaṃkaṇo'gnikaro rūkṣaḥ kaphaghno recano laghuḥ
andhamūṣāgataṃ śaṅkhaṃ palamekaṃ vicakṣaṇaḥ
māṣārdhaṭaṅkaṇair miśraṃ daṇḍayantreṇa mārayet
śaṅkhaḥ sarvarujo hanti viśeṣādudarāmayam
śūlāmlapittaviṣṭambhamehahṛd vahnidīpanaḥ
hemādilauhakiṭṭāntaṃ śodhanaṃ māraṇaṃ śṛṇu
taile takre gavāṃ mūtre kāñjike'tha kulatthaje
taptataptāni siñcet tattaddrāve ca saptadhā
evaṃ svarṇādilauhāni śuddhim āyāntyasaṃśayam
saukhyaṃ vīryyaṃ balaṃ hanti nānārogaṃ karoti ca
aśuddhamamṛtaṃ svarṇaṃ tasmācchuddhaṃ tu mārayet
mṛttikāmātuluṃgāmlair bhāvitaṃ pañcavāsaram
mṛdbhasmalavaṇārdhama śodhayetpuṭayettataḥ
valmīkamṛttikā dhūmaṃ gairikaṃ ceṣṭakā paṭu
ityetā mṛttikāḥ pañca jambīrairāranālakaiḥ
piṣṭvā lepyaṃ svarṇapatraṃ puṭena tu viśudhyati
dhārayet svarṇapattrībhis tridinaṃ pañcamṛttikāḥ
mākṣikaṃ nāgacūrṇaṃ ca piṣṭamarkarasena ca
hemapatraṃ puṭenaiva mriyate kṣaṇamātrataḥ
suśuddhaṃ pāradaṃ dattvā kuryādyatnena pīṭhikām
dattvordhvādho nāgacūrṇaṃ puṭena mriyate dhruvam
galitasya suvarṇasya ṣoḍaśāṃśena sīsakam
yojayitvā samuddhṛtya nimbunīreṇa mardayet
golaṃ kṛtvā gandhacūrṇaṃ samaṃ dadyāttadopari
śarāvasampuṭe kṛtvā puṭet triṃśadvanopalaiḥ
evaṃ munipuṭairhema notthānaṃ labhate punaḥ
śuddhasūtasamaṃ svarṇaṃ khalle kṛtvā tu golakam
ūrdhvādho gandhakaṃ dattvā sarvatulyaṃ nirudhya ca
triṃśadvanopalairdadyāt puṭānyevaṃ caturdaśa
nirutthaṃ jāyate bhasma gandho deyaḥ punaḥ punaḥ
kaṣāyatiktamadhuraṃ suvarṇaṃ guru lekhanam
hṛdyaṃ rasāyanaṃ balyaṃ cakṣuṣyaṃ kāntidaṃ śuci
āyurmedhāvayaḥsthairyavāgviśuddhismṛtidam
kṣayonmādagaṇānāṃ ca kuṣṭhānāṃ nāśanaṃ param
dagdhottīrṇaṃ suśītaṃ yannirmalaṃ kundasannibham
guru snigdhaṃ kumāraṃ ca tāramuttamamiṣyate
āyuḥ śukraṃ balaṃ hanti rogasaṃghaṃ karoti ca
aśuddhaṃ ca mṛtaṃ tāraṃ śuddhaṃ māryamato budhaiḥ
nāgena kṣārarājena drāvitaṃ śuddhimṛcchati
rajataṃ doṣanirmuktaṃ kiṃvā kṣārāmlapācitam
mākṣikaṃ gandhakaṃ caivam arkakṣīreṇa mardayet
tena liptaṃ rūpyapatraṃ puṭena mriyate dhruvam
kaṇṭavedhye tārapatre dattvā dviguṇahiṃgulam
pātayantre raso grāhyo rajataṃ mṛtamucyate
tālaṃ gandhaṃ raupyapatraṃ mardayennimbukadravaiḥ
tripuṭaiśca bhavedbhasma yojyametadrasādiṣu
tārapatraṃ caturbhāgaṃ bhāgaikaṃ śuddhatālakam
mardyaṃ jambīrajair drāvaistārapatrāṇi lepayet
ruddhvā tribhiḥ puṭaiḥ pācyaṃ pañcaviṃśadvanopalaiḥ
mriyate nātra sandeho gandho deyaḥ punaḥ punaḥ
śītaṃ kaṣāyaṃ madhuramamlaṃ vātaprakopajit
dīpanaṃ balakṛt snigdhaṃ gulmājīrṇavināśanam
āyuṣyaṃ dīrgharogaghnaṃ rajataṃ lekhanaṃ smṛtam
na viṣaṃ viṣamityāhustāmraṃ ca viṣamucyate
eko doṣo viṣe tvaṣṭau doṣāstāmre prakīrtitāḥ
bhramo mūrcchā vidāhaśca utkledaśoṣavāntayaḥ
aruciścittasaṃtāpa ete doṣā viṣopamāḥ
tasmādviśuddhaṃ tāmraṃ hi grāhyaṃ rogopaśāntaye
paṭunā ravidugdhena tāmrapatrāṇi lepayet
agnau saṃtāpya nirguṇḍīrase siñcetpunaḥ punaḥ
gomūtreṇa pacedyāmaṃ tāmrapatraṃ dṛḍhāgninā
śudhyate nātra sandeho māraṇaṃ cātra kathyate
sūtamekaṃ dvidhā gandhaṃ yāmaṃ mardyaṃ tu kanyayā
dvayostulyaṃ tāmrapatraṃ liptvā sthālyāṃ nidhāpayet
samyak śūraṇajaiḥ sārddhaṃ pārśve bhasma nidhāpayet
caturyāmaṃ paceccullyāṃ pātrapṛṣṭhe sagomaye
jalaṃ punaḥ punardeyaṃ svāṅgaśītaṃ vimardayet
mriyate nātra sandehaḥ sarvarogeṣu yojayet
jambhāmbhasā saindhavasaṃyutena sagandhakaṃ sthāpaya śulvapatram
pakvāyamānaṃ puṭayetsuyuktvā vāntyādikaṃ yāvad upaiti śāntim
śuddhaṃ tāmradalaṃ vimardya paṭunā kṣāreṇa jambīrajair nīrair ghasram idaṃ snugarkapayasā liptaṃ dhametsaptadhā
nirguṇḍyambu himaṃ rasendrakalitaṃ dugdhājyagandhena tattulyenātha mṛtaṃ bhavetsupuṭitaṃ pañcāmṛtena tridhā
vāntibhrāntivivarjitaṃ jayarujā kuṣṭhāni pāṇḍvāmayaṃ śūlaṃ mehagudāṅkurānilagadān uktānupānair jayet
guñjāmātram idaṃ tato dviguṇitaṃ tacchuddhakāyena ced bhuktaṃ sthaulyajarāpamṛtyuśamanaṃ pathyāśinā vatsarāt
tāmram uṣṇaṃ garaharaṃ yakṛtplīhodarāpaham
krimiśūlāmavātaghnaṃ grahaṇyarśo'mlapittajit
nāgavaṅge ca galite ravidugdhena secite
trivārān śuddhim āyātaḥ sacchidre haṇḍikāntare
vaṅgaṃ cūrṇodake svinnaṃ yāmārddhena viśudhyati
bhujaṅgamam agastyaṃ ca piṣṭvā patraṃ pralepayet
tatra saṃvidrute nāge vāsāpāmārgasambhavam
kṣāraṃ vimiśrayettatra caturthāṃśaṃ gurūktitaḥ
praharaṃ pācayeccullyāṃ vāsādarvyā ca cālayet
tata uddhṛtya taccūrṇaṃ vāsānīreṇa mardayet
evaṃ saptapuṭair nāgaṃ sindūraṃ jāyate dhruvam
tribhiḥ kumbhīpuṭairnāgo vāsārasavimarditaḥ
saśilo bhasmatāmeti tadrajaḥ sarvamehajit
daśanāgabalaṃ dhatte vīryyāyuḥkāntivarddhanam
mehānhanti hataṃ nāgaṃ sevyaṃ vaṅgaṃ ca tadguṇam
tārasya rañjano nāgo vātapittakaphāpahaḥ
grahaṇīkuṣṭhagulmārśaḥśoṣavraṇaviṣāpahaḥ
vaṅgaṃ satālamarkasya piṣṭvā dugdhena saṃpuṭet
śuṣkāśvatthabhavair valkaiḥ saptadhā bhasmatāṃ nayet
viśuddhavaṅgapatrāṇi drāvayeddhaṇḍikāntare
apāmārgodbhavaṃ cūrṇaṃ tattulyaṃ tatra melayet
sthūlāgrayā lauhadarvyā śanais tad abhimardayet
yāvadbhasmatvamāpnoti tāvanmardyaṃ tu pūrvavat
tatastvekīkṛtaṃ cūrṇaṃ kṛtvā cāṅgāravarjitam
nūtanena śarāveṇa rodhayecca bhiṣagvaraḥ
paścāttīvrāgninā pakvaṃ vaṅgabhasma bhaveddhruvam
vaṅgaṃ kharparake kṛtvā cullyāṃ saṃsthāpayetsudhīḥ
dravībhūte punastasmin cūrṇānyetāni dāpayet
prathame rajanīcūrṇaṃ dvitīye ca yamānikām
tṛtīye jīrakaṃ caiva tataściñcātvagudbhavam
aśvatthavalkalotthaṃ ca cūrṇaṃ tatra vinikṣipet
evaṃ vidhānato vaṅgaṃ mriyate nātra saṃśayaḥ
vaṅgaṃ tiktāmlakaṃ rūkṣaṃ kiṃcid vātaprakopanam
medaḥśleṣmāmayaghnaṃ ca krimighnaṃ mehanāśanam
taptāni sarvalauhāni kadalīmūlavāriṇi
saptadhā tvabhiṣiktāni śuddhimāyāntyanuttamām
triphalāṣṭaguṇe toye triphalā ṣoḍaśaṃ palam
tatkvāthe pādaśeṣe tu lauhasya palapañcakam
kṛtvā ca taptapatrāṇi saptavāraṃ niṣecayet
evaṃ pralīyate doṣo girije lauhasambhavaḥ
bhānupākāttathā sthālīpākācca puṭapākataḥ
niruttho jāyate lauho yathoktaphalado bhavet
lauhe dṛṣadi lauhaṃ ca mudgareṇa hataṃ muhuḥ
kṛtvāmbugalitaṃ śuddhaṃ jalena traiphalena vā
kṣālayedbahuśaḥ paścātkṛtvā dravyāntaraṃ pṛthak
śoṣitaṃ bhānubhir bhānor bhānupāke prayojayet
kṣālane bhānupāke tu lauhatulyaṃ phalatrikam
jalaṃ dviguṇitaṃ dattvā caturbhāgāvaśeṣitam
evamuktaṃ phalakvāthajalaṃ dattvā punaḥ punaḥ
śoṣayet sūryatejobhir nirantaram ahastrayam
athavā tatra tatkvāthaṃ dattvā dattvā bhiṣagvaraḥ
saptasaptavidhaireva saptavārānviśodhayet
ittham ādityapākānte sthālyāṃ pākamupācaret
sthālīpāke phalaṃ grāhyamayasastriguṇīkṛtam
tasya ṣoḍaśikaṃ toyamaṣṭabhāgāvaśeṣitam
mṛdumadhyakaṭhorāṇām anyeṣām ayasā samam
kvathanīyaṃ samādāya caturaṣṭau ca ṣoḍaśa
guṇānāṃ sthāpyate toyaṃ śeṣayedayasā samam
svarasasyāpi lauhena sthālīpāke samānatā
sthālyāṃ kvāthādikaṃ dattvā yathāvidhi vinirmitam
pākena kṣīyate yasmāt sthālīpāka iti smṛtaḥ
hastikarṇapalāśasya mūlaṃ ca śatamūlikā
bhṛṅgarājākhyarājānām eṣāṃ nijarasaiḥ saha
militvā vā vidhātavyaṃ sthālīpāke phalādanu
yathādoṣauṣadhenāpi sthālīpāko vidhīyate
sthālīpāke susampakvaṃ prakṣālya svacchavāriṇā
śuṣkaṃ saṃcūrṇya yatnena puṭapāke prayojayet
puṭāddoṣavināśaḥ syātpuṭādeva guṇodayaḥ
mriyate ca puṭāllauhastasmātpuṭaṃ samācaret
yathā yathā pradīyante puṭāḥ subahuśo yadi
tathā tathā prakurvanti guṇāneva sahasraśaḥ
puṭapākena pakvaṃ tu śasyate rasakarmmasu
daśādiśataparyyanto gade puṭavidhirmataḥ
śatādistu sahasrāntaḥ puṭo deyo rasāyane
vājikarmaṇi vijñeyo daśādiśatapañcakaḥ
tāvadeva puṭellohaṃ yāvaccūrṇīkṛtaṃ jale
nistaraṅge laghutvena samuttarati haṃsavat
puṭapākauṣadhasyāpi kvātho vā svaraso'pi vā
vakṣyamāṇapramāṇena kartavyo bhiṣajāṃ varaiḥ
rasābhāve tu sarveṣāṃ kvātho grāhyo manīṣibhiḥ
abhāve svarasasyāpi kvātha eva phalatrikāt
triphalā trivṛtā dantī kaṭukī tālamūlikā
vṛddhadāraśca vṛścīravṛṣapatrakacitrakāḥ
śṛṅgaveraviḍaṅgau ca bhṛṅgabhallātakauṣadham
dāḍimasya ca patrāṇi śatapattrī punarnavā
kuṭhārakrāmakau kandaḥ tantrī bhekasya parṇikā
hastikarṇapalāśaśca kuliśaḥ keśarājakaḥ
māṇaḥ khaṇḍitakarṇaṃ ca gojihvā lohamārakaḥ
giriśāntanakaḥ proktastriphalādirayaṃ gaṇaḥ
sāmānyapuṭapākārtham etānicchanti sūrayaḥ
viśeṣapuṭapākāya gaṇānanyān śṛṇūditān
eraṇḍaḥ śārivā drākṣā śirīṣaṃ ca prasāriṇī
māṣamudgākhyaparṇinyau vidārīkandaketakī
eraṇḍādigaṇo hyeṣa sarvavātavikāranut
kirātam amṛtā nimbakustumburuśatāvarī
paṭolaṃ candanaṃ padmaṃ śālmalyuḍumbarī jaṭā
paittikāmayahantāyaṃ kirātādigaṇo mataḥ
śṛṅgaverasya mūlāni nirguṇḍī kauṭajaṃ phalam
karañjadvitayaṃ mūrvā śobhāñjanaśirīṣakau
varuṇaścārkaparṇaśca paṭolaṃ kaṇṭakārikā
śṛṅgaverādiko hyeṣa gaṇaḥ śleṣmagadāpahaḥ
gokṣurakṣurakau vyāghrī siṃhapucchīdvayaṃ sthirā
gokṣurādiriti prokto vātaśleṣmaharo gaṇaḥ
paṭolapattrakośīraṃ kāsamardāparājitāḥ
lodhrendīvarakahlāravārāhī kāntayā saha
paṭolādiriti jñeyaḥ pittaśleṣmagadāpahaḥ
kiṃśukaḥ kāśmarī viśvam agnimanthas trikaṇṭakaḥ
śyonākaḥ śālaparṇī ca siṃhapucchīdvayaṃ sthirā
pāṭalā kaṇṭakārī ca bṛhatī bilva eva ca
kiṃśukādigaṇo hyeṣa doṣatrayaharo mataḥ
śatāvarī balā dhātrī guḍūcīvṛddhadārakaiḥ
vānarībhṛṅgarājākhyavidārīgokṣurakṣuraiḥ
vājigandhākaṇāyuktair vājīkarmasu śasyate
vidārīkandapiṇḍāhvabhṛṅgarājaśatāvarī
muṇḍirīkeśarājaiśca puṭo deyo rasāyane
sāmānye ca viśeṣe ca puṭe yadyatprakīrtitam
militairekaśo vā tairyatheṣṭaṃ puṭayettataḥ
puṭapāke phalādīnāmayasā grahaṇaṃ samam
hastamātramite garte karīṣeṇārddhapūrite
athavā tuṣakāṣṭhābhyāṃ pūrite'rdhe nidhāpayet
lauhamagniṃ tato dattvā tathaivordhvaṃ prapūrayet
divā vā yadi vā rātrau vidhinānena pācayet
caturbhiḥ praharaireva puṭapākena mārayet
puṭapāke kṣaṇād ūrdhvaṃ sthito bhavati bhasmasāt
adhastādapakṛṣṭastu mando bhavati vīryyataḥ
kuṇḍastho bhasmanācchanna ākraṣṭavyaḥ suśītalaḥ
samākṛṣṭasya taptasya guṇahāniḥ prajāyate
śuddhasya sūtarājasya bhāgo bhāgadvayaṃ baleḥ
dvayoḥ samaṃ lauhacūrṇaṃ mardayet kanyakādravaiḥ
yāmadvayaṃ tato golaṃ sthāpayettāmrabhājane
ācchādyairaṇḍajaiḥ patrair uṣṇo yāmadvayādbhavet
trirātraṃ dhānyarāśisthaṃ tattato mardayed dṛḍham
rajastadvastragalitaṃ nīre tarati haṃsavat
tīkṣṇaṃ muṇḍaṃ kāntalauhaṃ nirutthaṃ jāyate mṛtam
kṣipedvā dvādaśāṃśena daradaṃ tīkṣṇacūrṇataḥ
kanyānīreṇa saṃmardya yāmayugmaṃ ca saṃpuṭet
evaṃ saptapuṭe mṛtyuṃ lauhacūrṇam avāpnuyāt
sarvametanmṛtaṃ lauhaṃ paktavyaṃ mitrapañcakaiḥ
yadyevaṃ syānnirutthaṃ ca sevyaṃ rakticatuṣṭayam
madhu sarpistathā guñjā ṭaṅgaṇaṃ guggulustathā
mitrapañcakametattu gaṇitaṃ dhātumelane
goghṛtaṃ gandhakaṃ lauhaṃ taptakhalle vimardayet
dinaikaṃ kanyakādrāvai ruddhvā gajapuṭe pacet
ityevaṃ sarvalauhānāṃ kartavyaṃ syānnirutthitam
mardayecca lauhabhasma guñjāmadhvājyaṭaṅgaṇaiḥ
dhamedvahnau punarlauhaṃ tadā yojyaṃ rasāyane
kṛṣṇāyaḥ śothaśūlārśaḥkrimipāṇḍutvaśoṣanut
vayasyaṃ guru cakṣuṣyaṃ sarvamedo'nilāpaham
āyuḥpradātā balavīryyakartā rogāpahartā madanasya kartā
ayaḥsamānaṃ nahi kiṃcid asti rasāyanaṃ śreṣṭhatamaṃ narāṇām
kūṣmāṇḍaṃ tilatailaṃ ca rasonaṃ rājikāṃ tathā
madyam amlarasaṃ caiva tyajellauhasya sevakaḥ
sāmānyāddviguṇaṃ krauñcaṃ kāliṅgo'ṣṭaguṇastataḥ
kaleḥ śataguṇaṃ bhadraṃ bhadrādvajraṃ sahasradhā
vajrācchataguṇaṃ pāṇḍir niraṅgaṃ daśabhirguṇaiḥ
tataḥ koṭisahasrairvā kāntalauhaṃ mahāguṇam
ye guṇā mārite muṇḍe te guṇā muṇḍakiṭṭake
tasmāt sarvatra maṇḍūraṃ rogaśāntyai prayojayet
śatordhvamuttamaṃ kiṭṭaṃ madhyaṃ cāśītivārṣikam
adhamaṃ ṣaṣṭivarṣīyaṃ tato hīnaṃ viṣopamam
dagdhvākṣakāṣṭhair malam āyasaṃ tu gomūtranirvāpitam aṣṭavārān
vicūrṇya līḍhaṃ madhunācireṇa kumbhāhvayaṃ pāṇḍugadaṃ nihanti
kiṭṭāddaśaguṇaṃ muṇḍaṃ muṇḍāttīkṣṇaṃ śatādhikam
tīkṣṇāllakṣaguṇaṃ kāntaṃ bhakṣaṇātkurute guṇam
nāgaiḥ suvarṇaṃ rajataṃ ca tāpyair gandhena tāmraṃ śilayā ca nāgam
tālena vaṅgaṃ vividhaṃ ca lauhaṃ nārīpayo hanti ca hiṅgulena
svedayeddolikāyantre jayantyāḥ svarasena ca
maṇimuktāpravālāni yāmaikena ca śodhayet
muktāphalāni śuddhāni khalle piṣṭvā puṭellaghu
evaṃ bhasmatvamāpnoti vajrakaṃ kāñjiyogataḥ
kumāryā taṇḍulīyena tulyena ca niṣecayet
pratyekaṃ saptavārāṃśca taptataptāni kṛtsnaśaḥ
mauktikāni pravālāni tathā ratnānyaśeṣataḥ
kṣaṇādvividhavarṇāni mriyante nātra saṃśayaḥ
strīdugdhena pravālaṃ ca bhāvayitvā tu haṇḍike
madhye'pi takrasahitaṃ sthāpayettāṃ nirodhayet
cullyāmagnipratāpena mriyate praharadvaye
kulatthasya palaśataṃ vāridroṇena pācayet
tasminpādāvaśeṣe ca kvāthe'ṣṭau maṇayaḥ śilāḥ
ātape tridinaṃ śodhyāḥ kvāthasiktāḥ punaḥ punaḥ
śudhyante sarvaratnāni maṇayaśca na saṃśayaḥ
kṛtvā caṇakasaṃsthānaṃ gomūtrair bhāvayet tryaham
samaṭaṅgaṇasampiṣṭaṃ mṛtamityucyate viṣam
athavā traiphale kvāthe viṣaṃ śudhyati pācitam
dolāyāṃ triphalākvāthe chāgīkṣīre ca pācitam
gomūtrapūrṇapātre ca dolāyantre viṣaṃ pacet
daśatolakamānena cādau vaidyo divāniśam
viṣabhāgāṃścaṇakavat sthūlān kṛtvā tu bhājane
tatra gomūtrakaṃ dattvā pratyahaṃ nityanūtanam
śoṣayettridinādūrdhvaṃ dhṛtvā tīvrātape tataḥ
prayogeṣu prayuñjīta bhāgamānena tadvidham
arkasehuṇḍadhustūralāṅgalīkaravīrakāḥ
guñjāhiphenāvityetāḥ saptopaviṣajātayaḥ
dhustūrasya ca yad bījam anyaccopaviṣaṃ ca yat
tacchodhyaṃ dolikāyantre kṣīrapūrṇe'tha pātrake
nistuṣaṃ jayapālaṃ ca dvidhā kṛtvā vicakṣaṇaḥ
etadbījasya madhyaṃ tu patravatparivarjayet
aṣṭamāṃśena cūrṇena ṭaṅgaṇasya ca melayet
keśayantre ca tadbhāvyaṃ pācyaṃ dugdhena saṃplutam
trirātraṃ śuddhimāyāti jaipālamamṛtopamam
ciñcāpatrarase karṣe vastrapūte paladvayam
snuhīkṣīraṃ raudrayantre bhāvayed yatnataḥ sudhīḥ
drave śuṣke samuttārya sarvayogeṣu yojayet
cirantanīṃ jalaukāṃ tu tāmrapātreṣu rakṣayet
caturmāṣaṃ niśācūrṇaṃ jalāṣṭakapale kṣipet
tasminkṣipet jalaukāṃ tāṃ svayaṃ lālāṃ parityajet
tyaktalālā jalaukā ca sā yojyā raktamokṣaṇe
romapṛṣṭhā ca kapilā raktarekhā ca durbalā
varjanīyā viśeṣeṇa bhiṣajā kīrtimicchatā
bījamādau samādāya raudrayantre viśoṣayet
īṣat saindhavayuktena draveṇa yatnataḥ sudhīḥ
apāmārgasya vā toyair vārddhakyabījaśodhanam
vṛddhadārakabījaṃ tu palaṃ dolākṛtaṃ pacet
dugdhapūrṇeṣu pātreṣu tataḥ śudhyati niścitam
apāmārgakaṣāyeṇa nimbubījaṃ viśodhayet
mūlakvāthaiḥ kumāryāśca jaipālabījaśodhanam
indravāruṇikakvāthai rājavṛkṣasya bījakam
samūlottaravāruṇyā dhustūrabījaśodhanam
śigrukārpāsabījāni apāmārgasya bījakam
gharmeṇa śodhanaṃ teṣāṃ na dadyātsaindhavaṃ tataḥ
tiktā koṣātakī dantī paṭolī cendravāruṇī
kaṭutumbī devadālī kākatuṇḍī ca śudhyati
dhātrīphalarasenaiva mahākālasya śodhanam
karañjayugmayor bījaṃ bhṛṅgarājena śodhayet
guñjādisarvabījānāṃ naramūtraiḥ paṭu vinā
nārikelāmbunā śodhyaṃ phalaṃ bhallātakodbhavam
guḍūcītriphalākvāthe kṣīre caiva viśeṣataḥ
paktvā ca khaṇḍaśaḥ śuddhaṃ gṛhṇīyānmṛdu guggulum
