atha yogānuśāsanam
yogaś cittavṛttinirodhaḥ
tadā draṣṭuḥ svarūpe 'vasthānam
vṛttisārūpyam itaratra
vṛttayaḥ pañcatayyaḥ kliṣṭāḥ akliṣṭāḥ
pramāṇaviparyayavikalpanidrāsmṛtayaḥ
pratyakṣānumānāgamāḥ pramāṇāni
viparyayo mithyājñānam atadrūpapratiṣṭham
śabdajñānānupātī vastuśūnyo vikalpaḥ
abhāvapratyayālambanā vṛttir nidrā
anubhūtaviṣayāsaṃpramoṣaḥ smṛtiḥ
abhyāsavairāgyābhyāṃ tannirodhaḥ
tatra sthitau yatno 'bhyāsaḥ
sa tu dīrghakālādaranairantaryasatkārasevito dṛḍhabhūmiḥ
dṛṣṭānuśravikaviṣayavitṛṣṇasya vaśīkārasaṃjñā vairāgyam
tatparaṃ puruṣakhyāter guṇavaitṛṣṇyam
vitarkavicārānandāsmitārūpānugamāt samprajñātaḥ
virāmapratyayābhyāsapūrvaḥ saṃskāraśeṣo 'nyaḥ
bhavapratyayo videhaprakṛtilayānām
śraddhāvīryasmṛtisamādhiprajñāpūrvaka itareṣām
tīvrasaṃvegānām āsannaḥ
mṛdumadhyādhimātratvāt tato 'pi viśeṣaḥ
īśvarapraṇidhānād vā
kleśakarmavipākāśayair aparāmṛṣṭaḥ puruṣaviśeṣa īśvaraḥ
tatra niratiśayaṃ sarvajñabījam
sa pūrveṣām api guruḥ kālenānavacchedāt
tasya vācakaḥ praṇavaḥ
tajjapas tadarthabhāvanam
tataḥ pratyakcetanādhigamo 'py antarāyābhāvaś ca
vyādhistyānasaṃśayapramādālasyāviratibhrāntidarśanālabdhabhūmikatvānavasthitatvāni cittavikṣepās te 'ntarāyāḥ
duḥkhadaurmanasyāṅgamejayatvaśvāsapraśvāsā vikṣepasahabhuvaḥ
tatpratiṣedhārtham ekatattvābhyāsaḥ
maitrīkaruṇāmuditopekṣāṇāṃ sukhaduḥkhapuṇyāpuṇyaviṣayāṇāṃ bhāvanātaś cittaprasādanam
pracchardanavidhāraṇābhyāṃ vā prāṇasya
viṣayavatī vā pravṛttir utpannā manasaḥ sthitinibandhinī
viśokā vā jyotiṣmatī
vītarāgaviṣayaṃ vā cittam
svapnanidrājñānālambanaṃ vā
yathābhimatadhyānād vā
paramāṇuparamamahattvānto 'sya vaśīkāraḥ
etayaiva savicārā nirvicārā ca sūkṣmaviṣayā vyākhyātā
tā eva sabījaḥ samādhiḥ
nirvicāravaiśāradya 'dhyātmaprasādaḥ
ṛtaṃbharā tatra prajñā
śrutānumānaprajñābhyām anyaviṣayā viśeṣārthatvāt
tajjaḥ saṃskāro 'nyasaṃskārapratibandhī
tasyāpi nirodhe sarvanirodhān nirbījaḥ samādhiḥ
tapaḥsvādhyāyeśvarapraṇidhānāni kriyāyogaḥ
samādhibhāvanārthaḥ kleśatanūkaraṇārthaś ca
avidyāsmitārāgadveṣābhiniveśāḥ kleśāḥ
avidyā kṣetram uttareṣāṃ prasuptatanuvicchinnodārāṇām
anityāśuciduḥkhānātmasu nityaśucisukhātmakhyātir avidyā
dṛgdarśanaśaktyor ekātmataivāsmitā
sukhānuśayī rāgaḥ
duḥkhānuśayī dveṣaḥ
svarasavāhī viduṣo 'pi tathārūḍho 'bhiniveśaḥ
te pratiprasavaheyāḥ sūkṣmāḥ
dhyānaheyās tadvṛttayaḥ
kleśamūlaḥ karmāśayo dṛṣṭādṛṣṭajanmavedanīyaḥ
sati mūle tadvipāko jātyāyurbhogāḥ
te hlādaparitāpaphalāḥ puṇyāpuṇyahetutvāt
pariṇāmatāpasaṃskāraduḥkhaguṇavṛttirodhāc ca duḥkham eva sarvaṃ vivekinaḥ
heyaṃ duḥkham anāgatam
draṣṭṛdṛśyayoḥ saṃyogo heyahetuḥ
prakāśakriyāsthitiśīlaṃ bhūtendriyātmake bhogāpavargārthaṃ dṛśyam
viśeṣāviśeṣaliṅgamātrāliṅgāni guṇaparvāṇi
draṣṭā dṛśimātraḥ śuddho 'pi pratyayānupaśyaḥ
tadartha eva dṛśyasyātmā
kṛtārthaṃ prati naṣṭam apy anaṣṭaṃ tadanyasādhāraṇatvāt
svasvāmiśaktyoḥ svarūpopalabdhihetuḥ saṃyogaḥ
tasya hetur avidyā
tadabhāvāt saṃyogābhāvo hānaṃ taddṛśeḥ kaivalyam
vivekakhyātir aviplavā hānopāyaḥ
tasya saptadhā prāntabhūmiprajñā
yogāṅgānuṣṭhānād aśuddhikṣaye jñānadīptir ā vivekakhyāteḥ
yamaniyamāsanaprāṇāyāmapratyāhāradhāraṇādhyānasamādhayo 'ṣṭāv aṅgāni
ahiṃsāsatyāsteyabrahmacaryāparigrahā yamāḥ
ete jātideśakālasamayānavacchinnāḥ sārvabhaumā mahāvratam
śaucasaṃtoṣatapaḥsvādhyāyeśvarapraṇidhānāni niyamāḥ
vitarkabādhane pratipakṣabhāvanam
vitarkā hiṃsādayaḥ kṛtakāritānumoditā lobhakrodhamohapūrvakā mṛdumadhyādhimātrā duḥkhājñānānantaphalā iti pratipakṣabhāvanam
ahiṃsāpratiṣṭhāyāṃ tatsannidhau vairatyāgaḥ
satyapratiṣṭhāyāṃ kriyāphalāśrayatvam
asteyapratiṣṭhāyāṃ sarvaratnopasthānam
brahmacaryapratiṣṭhāyāṃ vīryalābhaḥ
aparigrahasthairye janmakathaṃtāsaṃbodhaḥ
śaucāt svāṅgajugupsā parair asaṃsargaḥ
sattvaśuddhisaumanasyaikāgratendriyajayātmadarśanayogyatvāni ca
saṃtoṣād anuttamaḥ sukhalābhaḥ
kāyendriyasiddhir aśuddhikṣayāt tapasaḥ
svādhyāyād iṣṭadevatāsaṃprayogaḥ
samādhisiddhir īśvarapraṇidhānāt
sthirasukham āsanam
prayatnaśaithilyānantyasamāpattibhyām
tato dvaṃdvānabhighātaḥ
tasmin sati śvāsapraśvāsayor gativicchedaḥ prāṇāyāmaḥ
sa tu bāhyābhyantarastambhavṛttir deśakālasaṃkhyābhiḥ paridṛṣṭo dīrghasūkṣmaḥ
bāhyābhyantaraviṣayākṣepī caturthaḥ
tataḥ kṣīyate prakāśāvaraṇam
dhāraṇāsu ca yogyatā manasaḥ
svaviṣayāsaṃprayoge cittasvarūpānukāra ivendriyāṇāṃ pratyāhāraḥ
tataḥ paramā vaśyatendriyāṇām
deśabandhaś cittasya dhāraṇā
tatra pratyayaikatānatā dhyānam
tad evārthamātrānirbhāsaṃ svarūpaśūnyam iva samādhiḥ
trayam ekatra saṃyamaḥ
tajjayāt prajñālokaḥ
tasya bhūmiṣu viniyogaḥ
trayam antaraṅgaṃ pūrvebhyaḥ
tad api bahiraṅgaṃ nirbījasya
vyutthānanirodhasaṃskārayor abhibhavaprādurbhāvau nirodhalakṣaṇacittānvayo nirodhapariṇāmaḥ
tasya praśāntavāhitā saṃskārāt
sarvārthataikāgratayoḥ kṣayodayau cittasya samādhipariṇāmaḥ
śāntoditau tulyapratyayaś cittasyaikāgratāpariṇāmaḥ
etena bhūtendriyeṣu dharmalakṣaṇāvasthāpariṇāmā vyākhyātāḥ
śāntoditāvyapadeśyadharmānupātī dharmī
kramānyatvaṃ pariṇāmānyatve hetuḥ
pariṇāmatrayasaṃyamād atītānāgatajñānam
śabdārthapratyayānām itaretarādhyāsāt saṃkaras tatpravibhāgasaṃyamāt sarvabhūtarutajñānam
saṃskārasākṣātkaraṇāt pūrvajātijñānam
pratyayasya paracittajñānam
na tatsālambanaṃ tasyāviṣayībhūtatvāt
kāyarūpasaṃyamāt tadgrāhyaśaktistambhe cakṣuḥprakāśāsaṃyoge 'ntardhānam
sopakramaṃ nirupakramaṃ ca karma tatsaṃyamād aparāntajñānam ariṣṭebhyo vā
maitryādiṣu balāni
baleṣu hastibalādīni
pravṛttyālokanyāsāt sūkṣmavyavahitaviprakṛṣṭajñānam
bhuvanajñānaṃ sūryasaṃyamāt
candre tārāvyūhajñānam
dhruve tadgatijñānam
nābhicakre kāyavyūhajñānam
kaṇṭhakūpe kṣutpipāsānivṛttiḥ
kūrmanāḍyāṃ sthairyam
mūrdhajyotiṣi siddhadarśanam
prātibhād vā sarvam
hṛdaye cittasaṃvit
sattvapuruṣayor atyantāsaṃkīrṇayoḥ pratyayāviśeṣaḥ bhogaḥ parārthatvāt svārthasaṃyamāt puruṣajñānam
tataḥ prātibhaśrāvaṇavedanādarśāsvādavārttā jāyante
te samādhāv upasargā vyutthāne siddhayaḥ
bandhakāraṇaśaithilyāt pracārasaṃvedanāc ca cittasya paraśarīrāveśaḥ
udānajayāj jalapaṅkakaṇṭakādiṣv asaṅga utkrāntiś ca
samānajayāt prajvalanam
śrotrākāśayoḥ sambandhasaṃyamād divyaṃ śrotram
kāyākāśayoḥ sambandhasaṃyamāl laghutūlasamāpatteś cākāśagamanam
bahirakalpitā vṛttir mahāvidehā tataḥ prakāśāvaraṇakṣayaḥ
sthūlasvarūpasūkṣmānvayārthavattvasaṃyamād bhūtajayaḥ
tato 'ṇimādiprādurbhāvaḥ kāyasampad taddharmānabhighātaś ca
rūpalāvaṇyabalavajrasaṃhananatvāni kāyasampat
grahaṇasvarūpāsmitānvayārthavattvasaṃyamād indriyajayaḥ
tato manojavitvaṃ vikaraṇabhāvaḥ pradhānajayaś ca
sattvapuruṣānyatākhyātimātrasya sarvabhāvādhiṣṭhātṛtvaṃ sarvajñātṛtvaṃ ca
tadvairāgyād api doṣabījakṣaye kaivalyam
sthānyupanimantraṇe saṅgasmayākaraṇaṃ punar aniṣṭaprasaṅgāt
kṣaṇatatkramayoḥ saṃyamād vivekajaṃ jñānam
jātilakṣaṇadeśair anyatānavacchedāt tulyayos tataḥ pratipattiḥ
tārakaṃ sarvaviṣayaṃ sarvathāviṣayam akramaṃ ceti vivekajaṃ jñānam
sattvapuruṣayoḥ śuddhisāmye kaivalyam
janmauṣadhimantratapaḥsamādhijāḥ siddhayaḥ
jātyantarapariṇāmaḥ prakṛtyāpūrāt
nimittam aprayojakaṃ prakṛtīnāṃ varaṇabhedas tu tataḥ kṣetrikavat
nirmāṇacittāny asmitāmātrāt
pravṛttibhede prayojakaṃ cittam ekam anekeṣām
tatra dhyānajam anāśayam
karmāśuklākṛṣṇaṃ yoginas trividham itareṣām
tatas tadvipākānuguṇānām evābhivyaktir vāsanānām
jātideśakālavyavahitānām apy ānantaryaṃ smṛtisaṃskārayor ekarūpatvāt
tāsām anāditvaṃ cāśiṣo nityatvāt
hetuphalāśrayālambanaiḥ saṃgṛhītatvād eṣām abhāve tadabhāvaḥ
atītānāgataṃ svarūpo 'sty adhvabhedād dharmāṇām
te vyaktasūkṣmā guṇātmānaḥ
pariṇāmaikatvād vastutattvam
vastusāmye cittabhedāt tayor viviktaḥ panthāḥ
taduparāgāpekṣitvāccittasya vastu jñātājñātam
sadā jñātāś cittavṛttayas tatprabhoḥ puruṣasyāpariṇāmitvāt
na tatsvābhāsaṃ dṛśyatvāt
ekasamaye cobhayānavadhāraṇam
viśeṣadarśina ātmabhāvabhāvanānivṛttiḥ
tadā vivekanimnaṃ kaivalyaprāgbhāraṃ cittam
tacchidreṣu pratyayāntarāṇi saṃskārebhyaḥ
hānam eṣāṃ kleśavad uktam
prasaṃkhyāne 'py akusīdasya sarvathā vivekakhyāter dharmameghaḥ samādhiḥ
tataḥ kleśakarmanivṛttiḥ
tadā sarvāvaraṇamalāpetasya jñānasyānantyājjñeyam alpam
tataḥ kṛtārthānāṃ pariṇāmakramasamāptir guṇānām
kṣaṇapratiyogī pariṇāmāparāntanirgrāhyaḥ kramaḥ
puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā citiśaktir iti
