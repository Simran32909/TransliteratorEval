namaḥ paramadevāya traiguṇyāvijitātmane
sarvato yogarūpāya saṃsārābhāvahetave
sthitisaṃrodhasargāṇāṃ hetave 'ntaḥprasāriṇe
ṣaḍviṃśāya pradhānāya mahādevāya dhīmate
prajāpatermahākṣetre gaṅgākālindīsaṃgame
prayāge parame puṇye brahmaṇo lokavartmani
munayaḥ saṃśitātmānastapasā kṣīṇakalmaṣāḥ
tīrthasaṃplavanārthāya paurṇamāsyāṃ kṛtāhnikāḥ
paurāṇikamapaśyanta sūtaṃ satyaparāyaṇam
snātvā tasminmahātīrthe praṇāmārthamupāgatam
dṛṣṭvā te sūtam āyāntam ṛṣayo hṛṣṭamānasāḥ
āśāsyāsanasaṃveśaṃ tadyogyaṃ samakalpayan
sa praṇamya ca tānsarvānsūtastān munipuṃgavān
pradattamāsanaṃ bheje sarvadharmasamanvitaḥ
tamāsīnamapṛcchanta munayastapasaidhitāḥ
brahmasattre purā sādho naimiṣāraṇyavāsinām
kathitaṃ bhāratākhyānaṃ purāṇaṃ ca paraṃ tvayā
tena naḥ pratibhāsi tvaṃ sākṣātsatyavatīsutaḥ
sarvāgamaparārthajñaḥ satyadharmaparāyaṇaḥ
dvijapūjārato nityaṃ tena pṛcchāṃ tvamarhasi
bhāratākhyānasadṛśaṃ purāṇādyadviśiṣyate
tattvā pṛcchāma vai janma kārttikeyasya dhīmataḥ
ime hi munayaḥ sarve tvadupāstiparāyaṇāḥ
skandasambhavaśuśrūṣāsaṃjātautsukyamānasāḥ
evamuktastadā sūtaḥ saṃsiddhairmunipuṃgavaiḥ
provācedaṃ munīnsarvānvaco bhūtārthavācakam
śṛṇudhvaṃ munayaḥ sarve kārttikeyasya sambhavam
brahmaṇyatvaṃ samāhātmyaṃ vīryaṃ ca tridaśādhikam
mumukṣayā paraṃ sthānaṃ yāte śukamahātmani
sutaśokābhisaṃtapto vyāsastryambakamaikṣata
dṛṣṭvaiva sa maheśānaṃ vyāso 'bhūdvigatavyathaḥ
vicaransa tadā lokānmuniḥ satyavatīsutaḥ
meruśṛṅge 'tha dadṛśe brahmaṇaḥ sutamagrajam
sanatkumāraṃ varadaṃ yogaiśvaryasamanvitam
vimāne ravisaṃkāśe tiṣṭhantamanalaprabham
munibhiryogasaṃsiddhaistapoyuktairmahātmabhiḥ
vedavedāṅgatattvajñaiḥ sarvadharmāgamānvitaiḥ
sakalāvāptavidyaistu caturvaktramivāvṛtam
dṛṣṭvā taṃ sumahātmānaṃ vyāso munimathāsthitam
vavande parayā bhaktyā sākṣādiva pitāmaham
brahmasūnuratha vyāsaṃ samāyātaṃ mahaujasam
pariṣvajya paraṃ premṇā provāca vacanaṃ śubham
diṣṭyā tvamasi dharmajña prasādātpārameśvarāt
apetaśokaḥ samprāptaḥ pṛcchasva pravadāmyaham
śrutvātha vacanaṃ sūnorbrahmaṇo munipuṃgavaḥ
idamāha vaco viprāściraṃ yaddhṛdaye sthitam
kumārasya kathaṃ janma kārttikeyasya dhīmataḥ
kiṃnimittaṃ kuto vāsya icchāmyetaddhi veditum
kathaṃ rudrasutaścāsau vahnigaṅgāsutaḥ katham
umāyāstanayaścaiva svāhāyāśca kathaṃ punaḥ
suparṇyāścātha mātṝṇāṃ kṛttikānāṃ kathaṃ ca saḥ
kaścāsau pūrvamutpannaḥ kiṃtapāḥ kaśca vikramaḥ
bhūtasammohanaṃ hy etat kathayasva yathātatham
sūta uvāca
evaṃ sa pṛṣṭastejasvī brahmaṇaḥ putrasattamaḥ
uvāca sarvaṃ sarvajño vyāsāyākliṣṭakāriṇe
tacchṛṇudhvaṃ yathātattvaṃ kīrtyamānaṃ mayānaghāḥ
sanatkumāra uvāca
prapadye devamīśānaṃ sarvajñamaparājitam
mahādevaṃ mahātmānaṃ viśvasya jagataḥ patim
śaktirapratighā yasya aiśvaryaṃ caiva sarvaśaḥ
svāmitvaṃ ca vibhutvaṃ ca svakṛtāni pracakṣate
tasmai devāya somāya praṇamya prayataḥ śuciḥ
purāṇākhyānajijñāsorvakṣye skandodbhavaṃ śubham
dehāvatāro devasya rudrasya paramātmanaḥ
prājāpatyābhiṣekaśca haraṇaṃ śirasastathā
darśanaṃ ṣaṭkulīyānāṃ cakrasya ca visarjanam
naimiṣasyodbhavaścaiva sattrasya ca samāpanam
brahmaṇaścāgamastatra tapasaścaraṇaṃ tathā
śarvasya darśanaṃ caiva devyāścaiva samudbhavaḥ
satyā vivādaśca tathā dakṣaśāpastathaiva ca
menāyāṃ ca yathotpattiryathā devyāḥ svayaṃvaram
devānāṃ varadānaṃ ca vasiṣṭhasya ca dhīmataḥ
parāśarasya cotpattirvyāsasya ca mahātmanaḥ
vasiṣṭhakauśikābhyāṃ ca vairodbhavasamāpanam
vārāṇasyāśca śūnyatvaṃ kṣetramāhātmyavarṇanam
rudrasya cātra sāṃnidhyaṃ nandinaścāpyanugrahaḥ
gaṇānāṃ darśanaṃ caiva kathanaṃ cāpyaśeṣataḥ
kālīvyāharaṇaṃ caiva tapaścaraṇameva ca
somanandisamākhyānaṃ varadānaṃ tathaiva ca
gaurītvaṃ putralambhaśca devyā utpattireva ca
kauśikyā bhūtamātṛtvaṃ siṃhāśca rathinastathā
gauryāśca nilayo vindhye vindhyasūryasamāgamaḥ
agastyasya ca māhātmyaṃ vadhaḥ sundanisundayoḥ
nisumbhasumbhaniryāṇaṃ mahiṣasya vadhastathā
abhiṣekaśca kauśikyā varadānam athāpi ca
andhakasya tathotpattiḥ pṛthivyāścaiva bandhanam
hiraṇyākṣavadhaścaiva hiraṇyakaśipostathā
balisaṃyamanaṃ caiva devyāḥ samaya eva ca
devānāṃ gamanaṃ caiva agnerdūtatvameva ca
devānāṃ varadānaṃ ca śukrasya ca visarjanam
sutasya ca tathotpattirdevyāścāndhakadarśanam
śailādidaityasammardo devyāśca śatarūpatā
āryāvarapradānaṃ ca śailādistava eva ca
devasyāgamanaṃ caiva vṛttasya kathanaṃ tathā
pativratāyāścākhyānaṃ guruśuśrūṣaṇasya ca
ākhyānaṃ pañcacūḍāyās tejasaś cāpyadhṛṣyatā
dūtasyāgamanaṃ caiva saṃvādo 'tha visarjanam
andhakāsurasaṃvādo mandarāgamanaṃ tathā
gaṇānāmāgamaścaiva saṃkhyānaśravaṇaṃ tathā
nigrahaścāndhakasyātha yuddhena mahatā tathā
śarīrārdhapradānaṃ ca aśokasutasaṃgrahaḥ
bhasmasomodbhavaścaiva śmaśānavasatistathā
rudrasya nīlakaṇṭhatvaṃ tathāyatanavarṇanam
utpattiryakṣarājasya kuberasya ca dhīmataḥ
nigraho bhujagendrāṇāṃ śikharasya ca pātanam
trailokyasya saśakrasya vaśīkaraṇameva ca
devasenāpradānaṃ ca senāpatyābhiṣecanam
nāradasyāgamaścaiva tārakapreṣitasya ha
vadhaśca tārakasyogro yātrā bhadravaṭasya ca
mahiṣasya vadhaścaiva krauñcasya ca nibarhaṇam
śakteruddharaṇaṃ caiva tārakasya vadhaḥ śubhaḥ
devāsurabhayotpattistraipuraṃ yuddhameva ca
prahlādavigrahaścaiva kṛtaghnākhyānameva ca
mahābhāgyaṃ brāhmaṇānāṃ vistareṇa prakīrtyate
etaj jñātvā yathāvaddhi kumārānucaro bhavet
balavānmatisampannaḥ putraṃ cāpnoti saṃmatam
sanatkumāra uvāca
śṛṇuṣvemāṃ kathāṃ divyāṃ sarvapāpapraṇāśanīm
kathyamānāṃ mayā citrāṃ bahvarthāṃ śrutisaṃmitām
yāṃ śrutvā pāpakarmāpi gacchec ca paramāṃ gatim
na nāstikāśraddadhāne śaṭhe cāpi kathaṃcana
imāṃ kathāmanubrūyāttathā cāsūyake nare
idaṃ putrāya śiṣyāya dhārmikāyānasūyave
kathanīyaṃ mahābrahmandevabhaktāya vā bhavet
kumārabhaktāya tathā śraddadhānāya caiva hi
purā brahmā prajādhyakṣaḥ aṇḍe 'sminsamprasūyate
so 'jñānātpitaraṃ brahmā na veda tamasāvṛtaḥ
ahameka iti jñātvā sarvā
na cāpaśyata tatrānyaṃ tapoyogabalānvitaḥ
putra putreti cāpyukto brahmā śarveṇa dhīmatā
praṇataḥ prāñjalirbhūtvā tameva śaraṇaṃ gataḥ
sa dattvā brahmaṇe śambhuḥ sraṣṭṛtvaṃ jñānasaṃhitam
vibhutvaṃ caiva lokānāmantardhe parameśvaraḥ
tadeṣopaniṣatproktā mayā vyāsa sanātanā
yāṃ śrutvā yogino dhyānātprapadyante maheśvaram
brahmaṃ ca yo vidadhe putramagre jñānaṃ ca yaḥ prahiṇoti sma tasmai
tamātmasthaṃ ye 'nupaśyanti dhīrāsteṣāṃ śāntiḥ śāśvatī netareṣām
sa vyāsa pitaraṃ dṛṣṭvā svadīptyā parayā yutam
putrakāmaḥ prajāhetostapastīvraṃ cakāra ha
mahatā yogatapasā yuktasya sumahātmanaḥ
acireṇaiva kālena pitā sampratutoṣa ha
darśanaṃ cāgamattasya varado 'smītyuvāca ha
sa tuṣṭāva nato bhūtvā kṛtvā śirasi cāñjalim
namaḥ paramadevāya devānāmapi vedhase
sraṣṭre vai lokatantrāya brahmaṇaḥ pataye namaḥ
ekasmai śaktiyuktāya aśaktirahitāya ca
anantāyāprameyāya indriyāviṣayāya ca
vyāpine vyāptapūrvāya adhiṣṭhātre pracodine
kṛtapracetanāyaiva tattvavinyāsakāriṇe
pradhānacodakāyaiva guṇināṃ śāntidāya ca
dṛṣṭidāya ca sarveṣāṃ svayaṃ vai darśanāya ca
viṣayagrāhiṇe caiva niyamasya ca kāriṇe
manasaḥ karaṇānāṃ ca tatraiva niyamasya ca
bhūtānāṃ guṇakartre ca śaktidāya tathaiva ca
kartre hy aṇḍasya mahyaṃ ca acintyāyāgrajāya ca
aprameya pitar nityaṃ prīto no diśa śakvarīm
tasyaivaṃ stuvato vyāsa devadevo maheśvaraḥ
tuṣṭo 'bravītsvayaṃ putraṃ brahmāṇaṃ praṇataṃ tathā
yasmātte viditaṃ vatsa sūkṣmametanmahādyute
tasmādbrahmeti lokeṣu nāmnā khyātiṃ gamiṣyasi
yasmāc cāhaṃ pitetyuktastvayā buddhimatāṃ vara
tasmātpitāmahatvaṃ te loke khyātiṃ gamiṣyati
prajārthaṃ yac ca te taptaṃ tapa ugraṃ suduścaram
tasmātprajāpatitvaṃ te dadāni prayatātmane
evamuktvā sa deveśo mūrtimatyo 'sṛjatstriyaḥ
yāstāḥ prakṛtayastvaṣṭau viśeṣāścendriyaiḥ saha
bhāvāśca sarve te devamupatasthuḥ svarūpiṇaḥ
tānuvāca tato devaḥ patiryuktaḥ svatejasā
etamadyābhiṣekeṇa saṃpādayata māciram
tābhiḥ svaṃ svaṃ samādāya bhāvaṃ divyamatarkitam
abhiṣikto babhūveti prajāpatiratidyutiḥ
tatraivaṃ yoginaḥ sūkṣmaṃ dṛṣṭvā divyena cakṣuṣā
purāṇaṃ yogatattvajñā gāyanti triguṇānvitam
rudraḥ sraṣṭā hi sarveṣāṃ bhūtānāṃ tava ca prabho
asmābhiśca bhavānsārdhaṃ jagataḥ saṃpravartakaḥ
sa devastoṣitaḥ samyak paramaiśvaryayogadhṛk
brahmāṇamagrajaṃ putraṃ prājāpatye 'bhyaṣecayat
yaḥ kṛtvā bahuvidhamārgayogayuktaṃ tattvākhyaṃ jagad idam ādarād yuyoja
devānāṃ paramamanantayogayuktaṃ māyābhis tribhuvanam andham aprasādam
sarveṣāṃ manasi sadāvatiṣṭhamāno jānānaḥ śubhamaśubhaṃ ca bhūtanāthaḥ
taṃ devaṃ pramathapatiṃ praṇamya bhaktyā nityaṃ vai śaraṇamupaimi sūkṣmasūkṣmam
sanatkumāra uvāca
prājāpatyaṃ tato labdhvā prajāḥ sraṣṭuṃ pracakrame
prajāstāḥ sṛjyamānāśca na vivardhanti tasya ha
sa kurvāṇastathā sṛṣṭiṃ śaktihīnaḥ pitāmahaḥ
sṛṣṭyarthaṃ bhūya evātha tapaścartuṃ pracakrame
sṛṣṭihetostapastasya jñātvā tribhuvaneśvaraḥ
tejasā jagadāviśya ājagāma tadantikam
sraṣṭā tasya jagannātho 'darśayatsvatanau jagat
svayamāgatya deveśo mahābhūtapatirharaḥ
vyāpyeva hi jagatkṛtsnaṃ parameṇa svatejasā
śambhuḥ prāha varaṃ vatsa yācasveti pitāmaham
taṃ brahmā lokasṛṣṭyarthaṃ putrastvaṃ manasābravīt
sa jñātvā tasya saṃkalpaṃ brahmaṇaḥ parameśvaraḥ
mūḍho 'yamiti saṃcintya provāca varadaḥ svayam
āgataṃ pitaraṃ mā tvaṃ yasmātputraṃ samīhase
manmūrtistanayastasmādbhaviṣyati mamājñayā
sa ca te putratāṃ yātvā madīyo gaṇanāyakaḥ
rudro vigrahavānbhūtvā mūḍha tvāṃ vinayiṣyati
sarvavidyādhipatyaṃ ca yogānāṃ caiva sarvaśaḥ
balasyādhipatitvaṃ ca astrāṇāṃ ca prayoktṛtā
mayā dattāni tasyāśu upasthāsyanti sarvaśaḥ
dhanuḥ pinākaṃ śūlaṃ ca khaḍgaṃ paraśureva ca
kamaṇḍalustathā daṇḍaḥ astraṃ pāśupataṃ tathā
saṃvartakāśaniścaiva cakraṃ ca pratisargikam
evaṃ sarvarddhisampannaḥ sutaste sa bhaviṣyati
evamuktvā gate tasminnantardhānaṃ mahātmani
brahmā cakre tadā ceṣṭiṃ putrakāmaḥ prajāpatiḥ
sa juhvañchramasaṃyuktaḥ pratighātasamanvitaḥ
samidyuktena hastena lalāṭaṃ pramamārja ha
samitsaṃyogajastasya svedabindurlalāṭajaḥ
papāta jvalane tasmindviguṇaṃ tasya tejasā
taddhi māheśvaraṃ tejaḥ saṃdhitaṃ brahmaṇi srutam
preritaṃ devadevena nipapāta havirbhuji
kṣaṇe tasminmaheśena smṛtvā taṃ varamuttamam
preṣito gaṇapo rudraḥ sadya evābhavattadā
tac ca saṃsvedajaṃ tejaḥ pūrvaṃ jvalanayojitam
bhūtvā lohitamāśveva punarnīlamabhūttadā
nīlalohita ityeva tenāsāv abhavatprabhuḥ
tryakṣo daśabhujaḥ śrīmānbrahmāṇaṃ chādayanniva
śarvādyairnāmabhirbrahmā tanūbhiśca jalādibhiḥ
stutvā taṃ sarvagaṃ devaṃ nīlalohitamavyayam
jñātvā sarvasṛjaṃ paścānmahābhūtapratiṣṭhitam
asṛjadvividhāstvanyāḥ prajāḥ sa jagati prabhuḥ
so 'pi yogaṃ samāsthāya aiśvaryeṇa samanvitaḥ
lokānsarvānsamāviśya dhārayāmāsa sarvadā
brahmaṇo 'pi tataḥ putrā dakṣadharmādayaḥ śubhāḥ
asṛjanta prajāḥ sarvā devamānuṣasaṃkulāḥ
atha kālena mahatā kalpe 'tīte punaḥ punaḥ
prajā dhārayato yogādasminkalpa upasthite
pratiṣṭhitāyāṃ vārttāyāṃ pravṛtte vṛṣṭisarjane
prajāsu ca vivṛddhāsu prayāge yajataśca ha
brahmaṇaḥ ṣaṭkulīyāste ṛṣayaḥ saṃśitavratāḥ
marīcayo 'trayaścaiva vasiṣṭhāḥ kratavastathā
bhṛgavo 'ṅgirasaścaiva tapasā dagdhakilbiṣāḥ
ūcur brahmāṇam abhyetya sahitāḥ karmaṇo 'ntare
bhagavannandhakāreṇa mahatā smaḥ samāvṛtāḥ
khinnā vivadamānāśca na ca paśyāma yatparam
etaṃ naḥ saṃśayaṃ deva ciraṃ hṛdi samāsthitam
tvaṃ hi vettha yathātattvaṃ kāraṇaṃ paramaṃ hi naḥ
kiṃ paraṃ sarvabhūtānāṃ balīyaścāpi sarvataḥ
kena cādhiṣṭhitaṃ viśvaṃ ko nityaḥ kaśca śāśvataḥ
kaḥ sraṣṭā sarvabhūtānāṃ prakṛteśca pravartakaḥ
ko 'smānsarveṣu kāryeṣu prayunakti mahāmanāḥ
kasya bhūtāni vaśyāni kaḥ sarvaviniyojakaḥ
kathaṃ paśyema taṃ caiva etan naḥ śaṃsa sarvaśaḥ
evamuktastato brahmā sarveṣāmeva saṃnidhau
devānāṃ ca ṛṣīṇāṃ ca gandharvoragarakṣasām
yakṣāṇāmasurāṇāṃ ca ye ca kutra pravartakāḥ
pakṣiṇāṃ sapiśācānāṃ ye cānye tatsamīpagāḥ
utthāya prāñjaliḥ prāha rudreti triḥ plutaṃ vacaḥ
sa cāpi tapasā śakyo draṣṭuṃ nānyena kenacit
sa sraṣṭā sarvabhūtānāṃ balavāṃstanmayaṃ jagat
tasya vaśyāni bhūtāni tenedaṃ dhāryate jagat
tataste sarvalokeśā namaścakrurmahātmane
ṛṣaya ūcuḥ
kiṃ tanmahattapo deva yena dṛśyeta sa prabhuḥ
tan no vadasva deveśa varadaṃ cābhidhatsva naḥ
pitāmaha uvāca
sattraṃ mahat samāsadhvaṃ vāṅmanodoṣavarjitāḥ
deśaṃ ca vaḥ pravakṣyāmi yasmindeśe cariṣyatha
tato manomayaṃ cakraṃ sa sṛṣṭvā tānuvāca ha
kṣiptametanmayā cakramanuvrajata māciram
yatrāsya nemiḥ śīryeta sa deśastapasaḥ śubhaḥ
tato mumoca tac cakraṃ te ca tat samanvavrajan
tasya vai vrajataḥ kṣipraṃ yatra nemir aśīryata
naimiṣaṃ tatsmṛtaṃ nāmnā puṇyaṃ sarvatra pūjitam
tatpūjitaṃ devamanuṣyasiddhai rakṣobhirugrairuragaiśca divyaiḥ
yakṣaiḥ sagandharvapiśācasaṃghaiḥ sarvāpsarobhiśca diteḥ sutaiśca
vipraiśca dāntaiḥ śamayogayuktaistīrthaiśca sarvairapi cāvanīdhraiḥ
gandharvavidyādharacāraṇaiś ca sādhyaiśca viśvaiḥ pitṛbhiḥ stutaṃ ca
sanatkumāra uvāca
tan naimiṣaṃ samāsādya ṛṣayo dīptatejasaḥ
divyaṃ sattraṃ samāsanta mahadvarṣasahasrikam
ekāgramanasaḥ sarve nirmamā hy anahaṃkṛtāḥ
dhyāyanto nityamīśeśaṃ sadāratanayāgnayaḥ
tanniṣṭhās tatparāḥ sarve tadyuktāstadapāśrayāḥ
sarvakriyāḥ prakurvāṇāstameva manasā gatāḥ
teṣāṃ taṃ bhāvamālakṣya mātariśvā mahātapāḥ
sarvaprāṇicaraḥ śrīmānsarvabhūtapravartakaḥ
dadau sa rūpī bhagavāndarśanaṃ sattriṇāṃ śubhaḥ
taṃ te dṛṣṭvārcayitvā ca mātariśvānamavyayam
āsīnamāsane puṇye ṛṣayaḥ saṃśitavratāḥ
papracchurudbhavaṃ kṛtsnaṃ jagataḥ pralayaṃ tathā
sthitiṃ ca kṛtsnāṃ vaṃśāṃśca yugamanvantarāṇi ca
vaṃśānucaritaṃ kṛtsnaṃ divyamānaṃ tathaiva ca
aṣṭānāṃ devayonīnāmutpattiṃ pralayaṃ tathā
pitṛsargaṃ tathāśeṣaṃ brahmaṇo mānameva ca
candrādityagatiṃ sarvāṃ tārāgrahagatiṃ tathā
sthitiṃ sarveśvarāṇāṃ ca dvīpadharmamaśeṣataḥ
varṇāśramavyavasthānaṃ yajñānāṃ ca pravartanam
etatsarvamaśeṣeṇa kathayāmāsa sa prabhuḥ
divyaṃ varṣasahasraṃ ca teṣāṃ tad abhiyāt tathā
atha divyena rūpeṇa sāmavāgdiṅnirīkṣaṇā
yajurghrāṇātharvaśirāḥ śabdajihvā śubhā satī
nyāyaśrotrā niruktatvagṛkpādapadagāminī
kālabāhūrvarṣakarā divasāṅgulidhāriṇī
kalādibhiḥ parvabhiśca māsaiḥ kararuhaistathā
kalpasādhāraṇā divyā śikṣāvidyonnatastanī
chandovicitimadhyā ca mīmāṃsānābhireva ca
purāṇavistīrṇakaṭirdharmaśāstramanorathā
āśramorūr varṇajānur yajñagulphā phalāṅguliḥ
lokavedaśarīrā ca romabhiśchāndasaiḥ śubhaiḥ
śraddhāśubhācāravastrā yogadharmābhibhāṣiṇī
vedīmadhyādviniḥsṛtya pravṛttā paramāmbhasā
tasyānte 'vabhṛthe plutya vāyunā saha saṃgatāḥ
tāmapṛcchanta kā nv eṣā vāyuṃ devaṃ mahādhiyam
uvāca sa mahātejā ṛṣīndharmānubhāvitān
śuddhāḥ stha tapasā sarve mahāndharmaśca vaḥ kṛtaḥ
yasmādiyaṃ nadī puṇyā brahmalokādihāgatā
iyaṃ sarasvatī nāma brahmalokavibhūṣaṇā
prathamaṃ martyaloke 'sminyuṣmatsiddhyarthamāgatā
nāsyāḥ puṇyatamā kācit triṣu lokeṣu vidyate
ṛṣaya ūcuḥ
kathameṣā mahāpuṇyā pravṛttā brahmalokagā
kāraṇaṃ kiṃ ca tatrāsīdetadicchāma veditum
vāyuruvāca
atra vo vartayiṣyāmi itihāsaṃ purātanam
brahmaṇaścaiva saṃvādaṃ purā yajñasya caiva ha
yajñairiṣṭvā purā devo brahmā dīptena tejasā
asṛjatsarvabhūtāni sthāvarāṇi carāṇi ca
sa dṛṣṭvā dīptimāndevo dīptyā paramayā yutaḥ
avekṣamāṇaḥ svāṃl lokāṃś caturbhirmukhapaṅkajaiḥ
devādīnmanuṣyādīṃśca dṛṣṭvā dṛṣṭvā mahāmanāḥ
amanyata na me 'nyo 'sti samo loke na cādhikaḥ
yo 'hametāḥ prajāḥ sarvāḥ saptalokapratiṣṭhitāḥ
devamānuṣatiryakṣu grasāmi visṛjāmi ca
ahaṃ sraṣṭā hi bhūtānāṃ nānyaḥ kaścana vidyate
niyantā lokakartā ca na mayāsti samaḥ kvacit
tasyaivaṃ manyamānasya yajña āgānmahāmanāḥ
uvāca cainaṃ dīptātmā maivaṃ maṃsthā mahāmate
ayaṃ hi tava sammoho vināśāya bhaviṣyati
na yuktamīdṛśaṃ te 'dya sattvasthasyātmayoninaḥ
sraṣṭā tvaṃ caiva nānyo 'sti tathāpi na yaśaskaram
ahaṃ kartā hi bhūtānāṃ bhuvanasya tathaiva ca
karomi na ca sammohaṃ yathā tvaṃ deva katthase
tamuvāca tadā brahmā na tvaṃ dhārayitā vibho
ahameva hi bhūtānāṃ dhartā bhartā tathaiva ca
mayā sṛṣṭāni bhūtāni tvamevātra vimuhyase
athāgāttatra saṃvigno vedaḥ paramadīptimān
uvāca caiva tau vedo naitadevamiti prabhuḥ
ahaṃ śreṣṭho mahābhāgau na vadāmyanṛtaṃ kvacit
śṛṇudhvaṃ mama yaḥ kartā bhūtānāṃ yuvayośca ha
parameśo mahādevo rudraḥ sarvagataḥ prabhuḥ
yenāhaṃ tava dattaśca kṛtastvaṃ ca prajāpatiḥ
yajño 'yaṃ yatprasūtiśca aṇḍaṃ yatrāsti saṃsthitam
sarvaṃ tasmātprasūtaṃ vai nānyaḥ kartāsti naḥ kvacit
tamevaṃvādinaṃ devo brahmā vedamabhāṣata
ahaṃ śrutīnāṃ sarvāsāṃ netā sraṣṭā tathaiva ca
matprasādāddhi vedastvaṃ yajñaścāyaṃ na saṃśayaḥ
mūḍhau yuvāmadharmo vā bhavadbhyāmanyathā kṛtaḥ
prāyaścittaṃ caradhvaṃ vaḥ kilbiṣānmokṣyathastataḥ
evamukte tadā tena mahāñchabdo babhūva ha
ādityamaṇḍalākāramadṛśyata ca maṇḍalam
mahacchabdena mahatā upariṣṭādviyatsthitam
sa cāpi tasmādvibhraṣṭo bhūtalaṃ samupāśritaḥ
himavatkuñjamāsādya nānāvihaganāditam
vyomagaśca ciraṃ bhūtvā bhūmigaḥ saṃbabhūva ha
tato brahmā diśaḥ sarvā nirīkṣya mukhapaṅkajaiḥ
caturbhirna viyatsthaṃ tamapaśyatsa pitāmahaḥ
sa mukhaṃ pañcamaṃ dīptamasṛjanmūrdhni saṃsthitam
tenāpaśyadviyatsthaṃ taṃ sūryāyutasamaprabham
ādityamaṇḍalākāraṃ śabdavadghoradarśanam
taṃ dṛṣṭvā pañcamaṃ tasya śiro vai krodhajaṃ mahat
saṃvartakāgnisadṛśaṃ grasiṣyattamavardhata
vardhamānaṃ tadā tattu vaḍavāmukhasaṃnibham
dīptimac chabdavac caiva devo 'sau dīptamaṇḍalaḥ
hastāṅguṣṭhanakhenāśu vāmenāvajñayaiva hi
cakarta tanmahadghoraṃ brahmaṇaḥ pañcamaṃ śiraḥ
dīptikṛttaśirāḥ so 'tha duḥkhenosreṇa cārditaḥ
papāta mūḍhacetā vai yogadharmavivarjitaḥ
tataḥ suptotthita iva saṃjñāṃ labdhvā mahātapāḥ
maṇḍalasthaṃ mahādevam astauṣīd dīnayā girā
brahmovāca
namaḥ sahasranetrāya śatanetrāya vai namaḥ
namo vivṛtavaktrāya śatavaktrāya vai namaḥ
namaḥ sahasravaktrāya sarvavaktrāya vai namaḥ
namaḥ sahasrapādāya sarvapādāya vai namaḥ
sahasrapāṇaye caiva sarvataḥpāṇaye namaḥ
namaḥ sarvasya sraṣṭre ca draṣṭre sarvasya te namaḥ
ādityavarṇāya namaḥ śirasaśchedanāya ca
sṛṣṭipralayakartre ca sthitikartre tathā namaḥ
namaḥ sahasraliṅgāya sahasracaraṇāya ca
saṃhāraliṅgine caiva jalaliṅgāya vai namaḥ
antaścarāya sarvāya prakṛteḥ preraṇāya ca
vyāpine sarvasattvānāṃ puruṣaprerakāya ca
indriyārthaviśeṣāya tathā niyamakāriṇe
bhūtabhavyāya śarvāya nityaṃ sattvavadāya ca
tvameva sraṣṭā lokānāṃ mantā dātā tathā vibho
śaraṇāgatāya dāntāya prasādaṃ kartum arhasi
tasyaivaṃ stuvataḥ samyagbhāvena parameṇa ha
sa tasmai devadeveśo divyaṃ cakṣuradāttadā
cakṣuṣā tena sa tadā brahmā lokapitāmahaḥ
vimāne sūryasaṃkāśe tejorāśimapaśyata
tasya madhyāttato vācaṃ mahatīṃ samaśṛṇvata
gambhīrāṃ madhurāṃ yuktāmatha sampannalakṣaṇām
viśadāṃ putra putreti pūrvaṃ devena coditām
saṃsvedātputra utpanno yattubhyaṃ nīlalohitaḥ
yac ca pūrvaṃ mayā proktastvaṃ tadā sutamārgaṇe
madīyo gaṇapo yaste manmūrtiśca bhaviṣyati
sa prāpya paramaṃ jñānaṃ mūḍha tvā vinayiṣyati
tasyeyaṃ phalaniṣpattiḥ śirasaśchedanaṃ tava
mayaiva kāritā tena nirvṛtaścādhunā bhava
tasya caivotpathasthasya yajñasya tu mahāmate
śiraś chetsyatyasāv eva kasmiṃścitkāraṇāntare
stavenānena tuṣṭo 'smi kiṃ dadāni ca te 'nagha
vāyuruvāca
tataḥ sa bhagavānhṛṣṭaḥ praṇamya śubhayā girā
uvāca prāñjalirbhūtvā lakṣyālakṣyaṃ tamīśvaram
bhagavannaiva me duḥkhaṃ darśanātte prabādhate
icchāmi śiraso hy asya dhāraṇaṃ sarvadā tvayā
nanu smareyametac ca śirasaśchedanaṃ vibho
bhūyaś cādharmakāryebhyastvayaivecche nivāraṇam
tathā ca kṛtyamuddiśya paśyeyaṃ tvā yathāsukham
vijñaptiṃ brahmaṇaḥ śrutvā provāca bhuvaneśvaraḥ
sa eva sutasaṃjñaste manmūrtirnīlalohitaḥ
śiraśchetsyati yajñasya bibhartsyati śiraśca te
ityuktvā devadeveśastatraivāntaradhīyata
gate tasminmahādeve brahmā lokapitāmahaḥ
sayajñaḥ sahavedaśca svaṃ lokaṃ pratyapadyata
vāyuruvāca
ya imaṃ śṛṇuyānmartyo guhyaṃ vedārthasaṃmitam
sa dehabhedamāsādya sāyujyaṃ brahmaṇo vrajet
yaścemaṃ paṭhate nityaṃ brāhmaṇānāṃ samīpataḥ
sa sarvapāpanirmukto rudraloke mahīyate
nāputraśiṣyayogibhya idamākhyānamaiśvaram
ākhyeyaṃ nāpi cājñāya na śaṭhāya na mānine
idaṃ mahad divyam adharmaśāsanaṃ paṭhetsadā brāhmaṇavaidyasaṃsadi
kṛtāvakāśo bhavatīha mānavaḥ śarīrabhede praviśetpitāmaham
sanatkumāra uvāca
tataḥ sa bhagavāndevaḥ kapardī nīlalohitaḥ
ājñayā parameśasya jagrāha brahmaṇaḥ śiraḥ
tadgṛhītvā śiro dīptaṃ rūpaṃ vikṛtamāsthitaḥ
yogakrīḍāṃ samāsthāya bhaikṣāya pracacāra ha
sa devaveśmani tadā bhikṣārtham agamad dvijāḥ
na cāsya kaścit tāṃ bhikṣāmanurūpāmadādvibhoḥ
abhyagātsaṃkrameṇaiva veśma viṣṇormahātmanaḥ
tasyātiṣṭhata sa dvāri bhikṣāmuccārayañchubhām
sa dṛṣṭvā tadupasthaṃ tu viṣṇurvai yogacakṣuṣā
sirāṃ lalāṭāt saṃbhidya raktadhārāmapātayat
papāta sā ca vistīrṇā yojanārdhaśataṃ tadā
tayā patantyā viprendrā bahūnyabdāni dhārayā
pitāmahakapālasya nārdhamapy abhipūritam
tamuvāca tato devaḥ prahasya vacanaṃ śubham
sakṛtkanyāḥ pradīyante sakṛdagniśca jāyate
sakṛdrājāno bruvate sakṛdbhikṣā pradīyate
tuṣṭo 'smi tava dānena yuktenānena mānada
varaṃ varaya bhadraṃ te varado 'smi tavādya vai
viṣṇuruvāca
eṣa eva varaḥ ślāghyo yadahaṃ devatādhipam
paśyāmi śaṃkaraṃ devamugraṃ śarvaṃ kapardinam
devaśchāyāṃ tato vīkṣya kapālasthe tadā rase
sasarja puruṣaṃ dīptaṃ viṣṇoḥ sadṛśamūrjitam
tamāhāthākṣayaścāsi ajarāmara eva ca
yuddheṣu cāpratidvaṃdvī sakhā viṣṇoranuttamaḥ
devakāryakaraḥ śrīmānsahānena carasva ca
nārāsu janma yasmātte viṣṇudehodbhavāsu ca
narastasmāddhi nāmnā tvaṃ priyaścāsya bhaviṣyasi
vāyuruvāca
taṃ tadāśvāsya nikṣipya naraṃ viṣṇoḥ svayaṃ prabhuḥ
agamadbrahmasadanaṃ tau cāviviśaturgṛham
ya idaṃ narajanmeha śṛṇuyādvā paṭheta vā
sa kīrtyā parayā yukto viṣṇuloke mahīyate
vāyuruvāca
brahmalokaṃ samāsādya bhagavānsarvalokapaḥ
bhaikṣyaṃ bhaikṣyamiti procya dvāre samavātiṣṭhata
taṃ dṛṣṭvā vikṛtaṃ brahmā kapālakarabhūṣaṇam
jñātvā yogena mahatā tuṣṭāva bhuvaneśvaram
tasya tuṣṭastadā devo varado 'smītyabhāṣata
vṛṇīṣva varamavyagro yaste manasi vartate
brahmovāca
icchāmi devadeveśa tvayā cihnamidaṃ kṛtam
yena cihnena loko 'yaṃ cihnitaḥ syāj jagatpate
tasya tadvacanaṃ śrutvā bhagavānvadatāṃ varaḥ
sarvaśrutimayaṃ brahma oṃ iti vyājahāra ha
śambhorvyāhāramātreṇa vāgiyaṃ divyarūpiṇī
niḥsṛtā vadanād devī prahvā samavātiṣṭhata
tāmuvāca tadā devo vācā saṃjīvayanniva
yasmāttvamakṣaro bhūtvā mama vāco viniḥsṛtā
sarvavidyādhidevī tvaṃ tasmād devi bhaviṣyasi
yasmādbrahmasaraścedaṃ mukhaṃ mama samāśritā
tasmāt sarasvatītyeva loke khyātiṃ gamiṣyasi
imaṃ lokaṃ varāmbhobhiḥ pāvayitvā ca suprabhe
sarvāṃl lokāṃstārayitrī punastvaṃ nātra saṃśayaḥ
yajñabhāgaṃ ca devāste dāsyanti sapitāmahāḥ
puṇyā ca sarvasaritāṃ bhaviṣyasi na saṃśayaḥ
tataḥ sā samanujñātā śaṃkareṇa vibhāvinī
cakre brahmasaraḥ puṇyaṃ brahmaloke 'tipāvanam
toyāmṛtasusampūrṇaṃ svarṇapadmopaśobhitam
nānāpakṣigaṇākīrṇaṃ mīnasaṃkṣobhitodakam
tato viniḥsṛtā bhūyaḥ semaṃ lokamapāvayat
taṃ gṛhītvā mahādevaḥ kapālam amitaujasam
imaṃ lokamanuprāpya deśe śreṣṭhe 'vātiṣṭhata
tatra tacca mahaddivyaṃ kapālaṃ devatādhipaḥ
sthāpayāmāsa dīptārcir gaṇānāmagrataḥ prabhuḥ
tatsthāpitamatho dṛṣṭvā gaṇāḥ sarve mahātmanaḥ
anadan sumahānādaṃ nādayanto diśo daśa
kṣubdhārṇavāśaniprakhyaṃ nabho yena vyaśīryata
tena śabdena ghoreṇa asuro devakaṇṭakaḥ
hālāhala iti khyātastaṃ deśaṃ so 'bhyagacchata
amṛṣyamāṇaḥ krodhāndho durātmā yajñanāśakaḥ
brahmadattavaraścaiva avadhyaḥ sarvajantubhiḥ
mahiṣaśchannarūpāṇāmasurāṇāṃ śatairvṛtaḥ
tamāpatantaṃ sakrodhaṃ mahiṣaṃ devakaṇṭakam
samprekṣyāha gaṇādhyakṣo gaṇānsarvānpinākinaḥ
daityo 'yaṃ gaṇapā duṣṭastrailokyasurakaṇṭakaḥ
āyāti tvarito yūyaṃ tasmādenaṃ nihanyatha
tataste gaṇapāḥ sarve samāyāntaṃ suradviṣam
bhittvā śūlena saṃkruddhā vigatāsuṃ ca cakrire
hate tasmiṃstadā devo diśaḥ sarvā avaikṣata
tābhyaḥ piśācā vṛttāsyāḥ piśācyaśca mahābalāḥ
abhyagacchanta deveśaṃ tābhyastaṃ vinivedayat
sa tābhirupayuktaśca viniyuktaśca sarvaśaḥ
tameva cāpyathāvāsaṃ devādiṣṭaṃ prapedire
bhakṣayanti sma mahiṣaṃ mitvā mitvā yatastu tāḥ
kapālamātaraḥ proktāstasmāddevena dhīmatā
kapālaṃ sthāpitaṃ yasmāt tasmindeśe pinākinā
mahākapālaṃ tat tasmāt triṣu lokeṣu gadyate
sthāpitasya kapālasya yathoktamabhavattadā
khyātaṃ śivataḍāgaṃ tatsarvapāpapramocanam
āgatyātha tato brahmā devatānāṃ gaṇairvṛtaḥ
kapardinamupāmantrya taṃ deśaṃ so 'nvagṛhṇata
ardhayojanavistīrṇaṃ kṣetrametatsamantataḥ
bhaviṣyati na saṃdehaḥ siddhakṣetraṃ mahātmanaḥ
śmeti hi procyate pāpaṃ kṣayaṃ śānaṃ vidurbudhāḥ
dhyānena niyamaiścaiva śmaśānaṃ tena saṃjñitam
guhyaṃ devātidevasya paraṃ priyamanuttamam
evaṃ tatra naraḥ pāpaṃ sarvameva prahāsyati
trirātropoṣitaścaiva arcayitvā vṛṣadhvajam
rājasūyāśvamedhābhyāṃ phalaṃ yattadavāpsyati
yaśca prāṇānpriyāṃstatra parityakṣyati mānavaḥ
sa guhyagaṇadevānāṃ samatāṃ samavāpsyati
vāyuruvāca
tataḥ sa tatra saṃsthāpya devasyārcādvayaṃ śubham
śūleśvaraṃ mahākāyaṃ rudrasyāyatanaṃ śubham
tatrābhigamanādeva kṛtvā pāpasya saṃkṣayam
rudralokamavāpnoti sa prāhaivaṃ pitāmahaḥ
yatra cāpi śirastasya cicheda bhuvaneśvaraḥ
kaśmīraḥ so 'bhavannāmnā deśaḥ puṇyatamaḥ sadā
tato devaḥ saha gaṇai rūpaṃ vikṛtamāsthitaḥ
paśyatāṃ sarvadevānāmantardhānamagātprabhuḥ
gate ca devanāthe 'tha kapālasthānamavyayam
sarvatīrthābhiṣekasya phalena samayojayat
tadadyāpi mahaddivyaṃ sarastatra pradṛśyate
mahākapālaṃ viprendrāḥ svargāstatrākṣayāḥ smṛtāḥ
idaṃ śubhaṃ divyamadharmanāśanaṃ mahāphalaṃ sendrasurāsurārcitam
mahākapālaṃ prakṛtopadarśanaṃ sureśalokādivigāhane hitam
tapodhanaiḥ siddhagaṇaiśca saṃstutaṃ diviṣṭhatulyadvijarājamaṇḍale
paṭhennaro yaḥ śṛṇuyācca sarvadā tripiṣṭapaṃ gacchati so 'bhinanditaḥ
vāyuruvāca
evameṣā bhagavatī brahmalokānusāriṇī
yuṣmākaṃ dharmasiddhyarthaṃ vedīmadhyādvyavartata
sanatkumāra uvāca
evaṃ teṣāṃ samāpte 'tha sattre varṣasahasrike
pravṛttāyāṃ sarasvatyāmagāttatra pitāmahaḥ
brahmovāca
bhūyo 'nyena ha sattreṇa yajadhvaṃ devamīśvaram
yadā vo bhavitā vighnaṃ tadā niṣkalmaṣaṃ tapaḥ
vighnaṃ taccaiva saṃtīrya tapastaptvā ca bhāsvaram
yogaṃ prāpya mahadyuktāstato drakṣyatha śaṃkaram
tathetyuktvā gate tasminsattrāṇy ājahrire tadā
bahūni vividhākārāṇyabhiyuktā mahāvratāḥ
niḥsomāṃ pṛthivīṃ kṛtvā kṛtsnāmetāṃ tato dvijāḥ
rājānaṃ somamānāyya abhiṣektum iyeṣire
atha so 'pi kṛtātithyaḥ adṛśyena durātmanā
svarbhānunā hṛtaḥ somastataste duḥkhitābhavan
te gatvā munayaḥ sarve kalāpagrāmavāsinaḥ
purūravasamānīya rājānaṃ te 'bhyaṣecayan
ūcuścainaṃ mahābhāgā hṛtaḥ somo hi naḥ prabho
kenāpi tad bhavān kṣipramihānayatu māciram
sa evamukto mṛgayanna tamāsādayatprabhuḥ
uvāca sa tadā viprānpraṇamya bhayapīḍitaḥ
paramaṃ yatnamāsthāya mayā somo 'bhimārgitaḥ
na ca taṃ vedmi kenāsau kva vā nīta iti prabhuḥ
tamevaṃvādinaṃ kruddhā ṛṣayaḥ saṃśitavratāḥ
ūcuḥ sarve susaṃrabdhā ilāputraṃ mahāmatim
bhavānrājā kutastrātā kṛto 'smābhirbhayārditaiḥ
na ca nastadbhayaṃ śakto vināśayitumāśvapi
viṣayeṣvatisaktātmā yogāttaṃ nānupaśyasi
tasmādvirodhamāsthāya dvijebhyo vadhamāpsyasi
vayameva hi rājānamānayiṣyāma durvidam
tapasā svena rājendra paśya no balamuttamam
tataste ṛṣayaḥ sarve tapasā dagdhakilbiṣāḥ
astuvan vāgbhir iṣṭābhirgāyatrīṃ vedabhāvinīm
stuvatāṃ tu tatasteṣāṃ gāyatrī vedabhāvinī
rūpiṇī darśanaṃ prādāduvācedaṃ ca tāndvijān
tuṣṭāsmi vatsāḥ kiṃ vo 'dya karomi varadāsmi vaḥ
brūta tatkṛtameveha bhaviṣyati na saṃśayaḥ
ṛṣaya ūcuḥ
somo no 'pahṛto devi kenāpi sudurātmanā
tamānaya namaste 'stu eṣa no vara uttamaḥ
sanatkumāra uvāca
sā tathoktā viniścitya dṛṣṭvā divyena cakṣuṣā
śyenībhūtā jagāmāśu svarbhānumasuraṃ prati
vyagrāṇāmasurāṇāṃ sā gṛhītvā somamāgatā
āgamya tānṛṣīnprāha ayaṃ somo 'bhiṣūyatām
te tamāsādya ṛṣayaḥ prāpya yajñaphalaṃ mahat
amanyanta tapo 'smākaṃ niṣkalmaṣamiti dvijāḥ
tatastatra svayaṃ brahmā saha devoragādibhiḥ
āgatya tānṛṣīnprāha tapaḥ kuruta māciram
te saha brahmaṇā gatvā mainākaṃ parvatottamam
sarvairdevagaṇaiḥ sārdhaṃ tapaśceruḥ samāhitāḥ
teṣāṃ kālena mahatā tapasā bhāvitātmanām
yogapravṛttirabhavatsūkṣmayuktāstatastu te
te yuktā brahmaṇā sārdhamṛṣayaḥ saha devataiḥ
maheśvare manaḥ sthāpya niścalopalavatsthitāḥ
atha teṣāṃ mahādevaḥ pinākī nīlalohitaḥ
abhyagacchata taṃ deśaṃ vimānenārkatejasā
tadbhāvabhāvitāñ jñātvā sadbhāvena pareṇa ha
uvāca meghanirhrādaḥ śatadundubhinisvanaḥ
bho bho sabrahmakā devāḥ saviṣṇvṛṣicāraṇāḥ
divyaṃ cakṣuḥ prayacchāmi paśyadhvaṃ māṃ yathepsitam
sanatkumāra uvāca
apaśyanta tataḥ sarve sūryāyutasamaprabham
vimānaṃ merusaṃkāśaṃ nānāratnavibhūṣitam
tasya madhye 'gnikūṭaṃ ca sumahaddīptim āsthitam
jvālāmālāparikṣiptam arcibhirupaśobhitam
daṃṣṭrākarālavadanaṃ pradīptānalalocanam
tretāgnipiṅgalajaṭaṃ bhujagābaddhamekhalam
mṛṣṭakuṇḍalinaṃ caiva śūlāsaktamahākaram
pinākinaṃ daṇḍahastaṃ mudgarāśanipāṇinam
asipaṭṭisahastaṃ ca cakriṇaṃ cordhvamehanam
akṣasūtrakaraṃ caiva duṣprekṣyamakṛtātmabhiḥ
candrādityagrahaiścaiva kṛtasragupabhūṣaṇam
tamapaśyanta te sarve devā divyena cakṣuṣā
yaṃ dṛṣṭvā na bhavenmṛtyurmartyasyāpi kadācana
tapasā viniyogayoginaḥ praṇamanto bhavamindunirmalam
viyatīśvaradattacakṣuṣaḥ saha devairmunayo mudānvitāḥ
prasamīkṣya mahāsureśakālaṃ manasā cāpi vicārya durvisahyam
praṇamanti gatātmabhāvacintāḥ saha devairjagadudbhavaṃ stuvantaḥ
sanatkumāra uvāca
te dṛṣṭvā devadeveśaṃ sarve sabrahmakāḥ surāḥ
astuvanvāgbhiriṣṭābhiḥ praṇamya vṛṣavāhanam
pitāmaha uvāca
namaḥ śivāya somāya bhaktānāṃ bhayahāriṇe
namaḥ śūlāgrahastāya kamaṇḍaludharāya ca
daṇḍine nīlakaṇṭhāya karāladaśanāya ca
tretāgnidīptanetrāya trinetrāya harāya ca
namaḥ pinākine caiva namo 'stvaśanidhāriṇe
vyālayajñopavītāya kuṇḍalābharaṇāya ca
namaścakradharāyaiva vyāghracarmadharāya ca
kṛṣṇājinottarīyāya sarpamekhaline tathā
varadātre ca rudrāya sarasvatīsṛje tathā
somasūryarkṣamālāya akṣasūtrakarāya ca
jvālāmālāsahasrāya ūrdhvaliṅgāya vai namaḥ
namaḥ parvatavāsāya śirohartre ca me purā
hālāhalavināśāya kapālavaradhāriṇe
vimānavaravāhāya janakāya mamaiva ca
varadāya variṣṭhāya śmaśānarataye namaḥ
namo narasya kartre ca sthitikartre namaḥ sadā
utpattipralayānāṃ ca kartre sarvasahāya ca
ṛṣidaivatanāthāya sarvabhūtādhipāya ca
śivaḥ saumyaśca deveśa bhava no bhaktavatsala
sanatkumāra uvāca
brahmaṇyathaivaṃ stuvati devadevaḥ sa lokapaḥ
uvāca tuṣṭastāndevānṛṣīṃśca tapasaidhitān
tuṣṭo 'smyanena vaḥ samyaktapasā ṛṣidevatāḥ
varaṃ brūta pradāsyāmi suniścintya sa ucyatām
sanatkumāra uvāca
atha sarvānabhiprekṣya saṃtuṣṭāṃstapasaidhitān
darśanenaiva viprendra brahmā vacanamabravīt
brahmovāca
yadi tuṣṭo 'si deveśa yadi deyo varaśca naḥ
tasmācchivaśca saumyaśca dṛśyaścaiva bhavasva naḥ
sukhasaṃvyavahāryaśca nityaṃ tuṣṭamanāstathā
sarvakāryeṣu ca sadā hitaḥ pathyaśca śaṃkaraḥ
saha devyā sasūnuśca saha devagaṇairapi
eṣa no dīyatāṃ deva varo varasahasrada
sanatkumāra uvāca
evamuktaḥ sa bhagavānbrahmaṇā devasattamaḥ
svakaṃ tejo mahaddivyaṃ vyasṛjatsarvayogavit
ardhena tejasaḥ svasya mukhādulkāṃ sasarja ha
tāmāha bhava nārīti bhagavānviśvarūpadhṛk
sākāśaṃ dyāṃ ca bhūmiṃ ca mahimnā vyāpya viṣṭhitā
upatasthe ca deveśaṃ dīpyamānā yathā taḍit
tāmāha prahasandevo devīṃ kamalalocanām
brahmāṇaṃ devi varadamārādhaya śucismite
sā tatheti pratijñāya tapastaptuṃ pracakrame
rudraśca tānṛṣīnāha śṛṇudhvaṃ mama toṣaṇe
phalaṃ phalavatāṃ śreṣṭhā yadbravīmi tapodhanāḥ
amarā jarayā tyaktā arogā janmavarjitāḥ
madbhaktāstapasā yuktā ihaiva ca nivatsyatha
ayaṃ caivāśramaḥ śreṣṭhaḥ svarṇaśṛṅgo 'calottamaḥ
puṇyaṃ pavitraṃ sthānaṃ vai bhaviṣyati na saṃśayaḥ
maināke parvate śreṣṭhe svarṇo 'hamabhavaṃ yataḥ
svarṇākṣīṃ cāsṛjaṃ devīṃ svarṇākṣaṃ tena tat smṛtam
svarṇākṣe ṛṣayo yūyaṃ ṣaṭkulīyāstapodhanāḥ
nivatsyatha mayājñaptāḥ svarṇākṣaṃ vai tataśca ha
samantādyojanaṃ kṣetraṃ pavitraṃ tanna saṃśayaḥ
devagandharvacaritam apsarogaṇasevitam
siṃhebhaśarabhākīrṇaṃ śārdūlarkṣamṛgākulam
anekavihagākīrṇaṃ latāvṛkṣakṣupākulam
brahmacārī niyamavāñjitakrodho jitendriyaḥ
upoṣya triguṇāṃ rātriṃ caruṃ kṛtvā nivedya ca
yatra tatra mṛtaḥ so 'pi brahmaloke nivatsyati
yo 'pyevameva kāmātmā paśyettatra vṛṣadhvajam
gosahasraphalaṃ so 'pi matprasādādavāpsyati
niyamena mṛtaścātra mayā saha cariṣyati
yāvatsthāsyanti lokāśca mainākaścāpyayaṃ giriḥ
tāvatsaha mayā devā matprasādāccariṣyatha
evaṃ sa tānṛṣīnuktvā dṛṣṭvā saumyena cakṣuṣā
paśyatāmeva sarveṣāṃ tatraivāntaradhīyata
sanatkumāra uvāca
ya imaṃ śṛṇuyānmartyo dvijātīñchrāvayeta vā
so 'pi tatphalamāsādya carenmṛtyuvivarjitaḥ
jayati jaladavāhaḥ sarvabhūtāntakālaḥ śamadamaniyatānāṃ kleśahartā yatīnām
jananamaraṇahartā ceṣṭatāṃ dhārmikāṇāṃ vividhakaraṇayuktaḥ khecaraḥ pādacārī
madanapuravidārī netradantāvapātī vigatabhayaviṣādaḥ sarvabhūtapracetāḥ
satatam abhidadhānaś cekitānātmacittaḥ karacaraṇalalāmaḥ sarvadṛgdevadevaḥ
sanatkumāra uvāca
sā devī tryambakaproktā tatāpa suciraṃ tapaḥ
nirāhārā kadācic ca ekaparṇāśanā punaḥ
vāyvāhārā punaścāpi abbhakṣā bhūya eva ca
tāṃ tapaścaraṇe yuktāṃ brahmā jñātvātibhāsvarām
uvāca brūhi tuṣṭo 'smi devi kiṃ karavāṇi te
sābravīt tryambakaṃ devaṃ patiṃ prāpyenduvarcasam
vicareyaṃ sukhaṃ deva sarvāṃl lokānnamastava
brahmovāca
na hi yena śarīreṇa kriyate paramaṃ tapaḥ
tenaiva parameśo 'sau patiḥ śambhuravāpyate
tasmāddhi yogādbhavatī dakṣasyeha prajāpateḥ
jāyasva duhitā bhūtvā patiṃ rudramavāpsyasi
tataḥ sā tadvacaḥ śrutvā yogāddevī manasvinī
dakṣasya duhitā jajñe satī nāmātiyoginī
tāṃ dakṣastryambakāyaiva dadau bhāryāmaninditām
brahmaṇo vacanādyasyāṃ mānasānasṛjatsutān
ātmatulyabalāndīptāñjarāmaraṇavarjitān
anekāni sahasrāṇi rudrāṇām amitaujasām
tāndṛṣṭvā sṛjyamānāṃśca brahmā taṃ pratyaṣedhayat
mā srākṣīr devadeveśa prajā mṛtyuvivarjitāḥ
anyāḥ sṛjasva bhadraṃ te prajā mṛtyusamanvitāḥ
tena coktaṃ sthito 'smīti sthāṇustena tataḥ smṛtaḥ
deva uvāca
na srakṣye mṛtyusaṃyuktāḥ prajā brahmankathaṃcana
sthito 'smi vacanātte 'dya vaktavyo nāsmi te punaḥ
ye tv ime mānasāḥ sṛṣṭā mahātmāno mahābalāḥ
cariṣyanti mayā sārdhaṃ sarva ete hi yājñikāḥ
sanatkumāra uvāca
atha kāle gate vyāsa sa dakṣaḥ śāpakāraṇāt
anyānāhūya jāmātṝn sadārānarcayadgṛhe
satīṃ saha tryambakena nājuhāva ruṣānvitaḥ
satī jñātvā tu tatsarvaṃ gatvā pitaramabravīt
ahaṃ jyeṣṭhā variṣṭhā ca jāmātrā saha suvrata
māṃ hitvā nārhase hy etāḥ saha bhartṛbhirarcitum
krodhenātha samāviṣṭaḥ sa krodhopahatendriyaḥ
nirīkṣya prābravīddakṣaścakṣuṣā nirdahanniva
māmetāḥ sati sasnehāḥ pūjayanti sabhartṛkāḥ
na tvaṃ tathā pūjayase saha bhartrā mahāvrate
gṛhāṃśca me sapatnīkāḥ praviśanti tapodhanāḥ
śreṣṭhāṃstasmātsadā manye tatastānarcayāmyaham
tasmādyatte karomyadya śubhaṃ vā yadi vāśubham
pūjāṃ gṛhāṇa tāṃ putri gaccha vā yatra rocate
sanatkumāra uvāca
tataḥ sā krodhadīptāsyā na jagrāhātikopitā
pūjāmasaṃmatāṃ hīnāmidaṃ covāca taṃ śubhā
yasmādasaṃmatāmetāṃ pūjāṃ tvaṃ kuruṣe mayi
ślāghyāṃ caivāpyaduṣṭāṃ ca śreṣṭhāṃ māṃ garhase pitaḥ
tasmādimaṃ svakaṃ dehaṃ tyajāmyeṣā tavātmajā
asatkṛtāyāḥ kiṃ me 'dya jīvitenāśubhena ha
sanatkumāra uvāca
tataḥ kṛtvā namaskāraṃ manasā tryambakāya ha
uvācedaṃ susaṃrabdhā vacanaṃ vacanāraṇiḥ
yatrāham upapadyeyaṃ punardehe svayecchayā
evaṃ tatrāpyasaṃmūḍhā sambhūtā dhārmikā satī
gaccheyaṃ dharmapatnītvaṃ tryambakasyaiva dhīmataḥ
tataḥ sā dhāraṇāṃ kṛtvā āgneyīṃ sahasā satī
dadāha vai svakaṃ dehaṃ svasamutthena vahninā
tāṃ jñātvā tryambako devīṃ tathābhūtāṃ mahāyaśāḥ
uvāca dakṣaṃ saṃgamya idaṃ vacanakovidaḥ
yasmātte ninditaścāhaṃ praśastāścetare pṛthak
jāmātaraḥ sapatnīkāstasmādvaivasvate 'ntare
utpatsyante punaryajñe tava jāmātarastvime
tvaṃ caiva mama śāpena kṣatriyo bhavitā nṛpaḥ
pracetasāṃ sutaścaiva kanyāyāṃ śākhināṃ punaḥ
dharmavighnaṃ ca te tatra kariṣye krūrakarmaṇaḥ
sanatkumāra uvāca
tamuvāca tadā dakṣo dūyatā hṛdayena vai
mayā yadi sutā svā vai proktā tyaktāpi vā punaḥ
kiṃ tavātra kṛtaṃ deva ahaṃ tasyāḥ prabhuḥ sadā
yasmāttvaṃ mām abhyaśapastasmāt tvamapi śaṃkara
bhūrloke vatsyase nityaṃ na svarloke kadācana
bhāgaṃ ca tava yajñeṣu dattvā sarve dvijātayaḥ
apaḥ sprakṣyanti sarvatra mahādeva mahādyute
sanatkumāra uvāca
tataḥ sa devaḥ prahasaṃstamuvāca trilocanaḥ
sarveṣāmeva lokānāṃ mūlaṃ bhūrloka ucyate
tamahaṃ dhārayāmyeko lokānāṃ hitakāmyayā
bhūrloke hi dhṛte lokāḥ sarve tiṣṭhanti śāśvatāḥ
tasmāttiṣṭhāmyahaṃ nityamihaiva na tavājñayā
bhāgāndattvā tathānyebhyo ditsavo me dvijātayaḥ
apaḥ spṛśanti śuddhyarthaṃ bhāgaṃ yacchanti me tataḥ
dattvā spṛśanti bhūyaśca dharmasyaivābhivṛddhaye
yathā hi devanirmālyaṃ śucayo dhārayantyuta
aśuciṃ spraṣṭukāmāśca tyaktvāpaḥ saṃspṛśanti ca
devānāmevamanyeṣāṃ ditsavo brāhmaṇarṣabhāḥ
bhāgān apaḥ spṛśanti sma tatra kā paridevanā
tvaṃ tu macchāpanirdagdho viparīto narādhamaḥ
svasyāṃ sutāyāṃ mūḍhātmā putramutpādayiṣyasi
sanatkumāra uvāca
evaṃ sa bhagavāñchaptvā dakṣaṃ devo jagatpatiḥ
virarāma mahātejā jagāma ca yathāgatam
candradivākaravahnisamākṣaṃ candranibhānanapadmadalākṣam
govṛṣavāham ameyaguṇaughaṃ satatamihenduvahaṃ praṇatāḥ smaḥ
ya imaṃ dakṣaśāpāṅkaṃ devyāścaivāśarīratām
śṛṇuyādvātha viprānvā śrāvayeta yatavrataḥ
sarvapāpavinirmukto rudralokamavāpnuyāt
sanatkumāra uvāca
kadācitsvagṛhaṃ prāptaṃ kaśyapaṃ dvipadāṃ varam
apṛcchaddhimavānpraśnaṃ loke khyātikaraṃ nu kim
kenākṣayāśca lokāḥ syuḥ khyātiśca paramā mune
tathaiva cārcanīyatvaṃ satsu taṃ kathayasva me
kaśyapa uvāca
apatyena mahābāho sarvametadavāpyate
mama khyātirapatyena brahmaṇa ṛṣibhiśca ha
kiṃ na paśyasi śailendra yato māṃ paripṛcchasi
vartayiṣyāmi taccāpi yanme dṛṣṭaṃ purācala
vārāṇasīmahaṃ gacchannapaśyaṃ saṃsthitaṃ divi
vimānaṃ svanavaddivyamanaupamyamaninditam
tasyādhastādārtanādaṃ gartāsthāne śṛṇomyaham
tānahaṃ tapasā jñātvā tatraivāntarhitaḥ sthitaḥ
athāgāttatra śailendra vipro niyamavāñchuciḥ
tīrthābhiṣekapūtātmā pare tapasi saṃsthitaḥ
atha sa vrajamānastu vyāghreṇābhīṣito dvijaḥ
viveśa taṃ tadā deśaṃ sā gartā yatra bhūdhara
gartāyāṃ vīraṇastambe lambamānāṃs tadā munīn
apaśyadārto duḥkhārtānapṛcchattāṃśca sa dvijaḥ
ke yūyaṃ vīraṇastambe lambamānā hy adhomukhāḥ
duḥkhitāḥ kena mokṣaśca yuṣmākaṃ bhavitānaghāḥ
pitara ūcuḥ
vayaṃ te 'kṛtapuṇyasya pitaraḥ sapitāmahāḥ
prapitāmahāśca kliśyāmastava duṣṭena karmaṇā
narako 'yaṃ mahābhāga gartārūpaṃ samāsthitaḥ
tvaṃ cāpi vīraṇastambastvayi lambāmahe vayam
yāvattvaṃ jīvase vipra tāvadeva vayaṃ sthitāḥ
mṛte tvayi gamiṣyāmo narakaṃ pāpacetasaḥ
yadi tvaṃ dārasaṃyogaṃ kṛtvāpatyaṃ guṇottaram
utpādayasi tenāsmānmucyema vayamekaśaḥ
nānyena tapasā putra na tīrthānāṃ phalena ca
tatkuruṣva mahābuddhe tārayasva pitṝnbhayāt
sa tatheti pratijñāya ārādhya ca vṛṣadhvajam
pitṝn gartātsamuddhṛtya gaṇapānpracakāra ha
svayaṃ ca rudradayitaḥ sukeśo nāma nāmataḥ
saṃmato balavāṃścaiva rudrasya gaṇapo 'bhavat
tasmātkṛtvā tapo ghoramapatyaṃ guṇavattaram
utpādayasva śailendra tataḥ kīrtimavāpsyasi
sanatkumāra uvāca
sa evamukta ṛṣiṇā śailendro niyame sthitaḥ
tapaścakāra vipulaṃ yena brahmā tutoṣa ha
tamāgatya tadā brahmā varado 'smītyabhāṣata
brūhi tuṣṭo 'smi te śaila tapasānena suvrata
himavānuvāca
bhagavanputramicchāmi guṇaiḥ sarvairalaṃkṛtam
etadvaraṃ prayacchasva yadi tuṣṭo 'si naḥ prabho
brahmovāca
kanyā bhavitrī śailendra sutā te varavarṇinī
yasyāḥ prabhāvātsarvatra kīrtimāpsyasi puṣkalām
arcitaḥ sarvadevānāṃ tīrthakoṭisamāvṛtaḥ
pāvanaścaiva puṇyaśca devānāmapi sarvataḥ
jyeṣṭhā ca sā bhavitrī te anye cānu tataḥ śubhe
sanatkumāra uvāca
evamuktvā tato brahmā tatraivāntaradhīyata
so 'pi kālena śailendro menāyāmupapādayat
aparṇāmekaparṇāṃ ca tathā cāpyekapāṭalām
nyagrodhamekaparṇā tu pāṭalaṃ caikapāṭalā
āśrite dve aparṇā tu aniketā tapo 'carat
śataṃ varṣasahasrāṇāṃ duścaraṃ devadānavaiḥ
āhāramekaparṇena saikaparṇā samācarat
pāṭalena tathaikena vidadhātyekapāṭalā
pūrṇe pūrṇe sahasre tu āhāraṃ tena cakratuḥ
aparṇā tu nirāhārā tāṃ mātā pratyabhāṣata
niṣedhayantī hyu meti mātṛsnehena duḥkhitā
sā tathoktā tadā mātrā devī duścaracāriṇī
tenaiva nāmnā lokeṣu vikhyātā surapūjitā
etattattrikumārīṇāṃ jagatsthāvarajaṅgamam
etāsāṃ tapasā labdhaṃ yāvadbhūmirdhariṣyati
tapaḥśarīrāstāḥ sarvās tisro yogabalānvitāḥ
sarvāścaiva mahābhāgāḥ sarvāśca sthirayauvanāḥ
tā lokamātaraścaiva brahmacāriṇya eva ca
anugṛhṇanti lokāṃśca tapasā svena sarvadā
umā tāsāṃ variṣṭhā ca śreṣṭhā ca varavarṇinī
mahāyogabalopetā mahādevamupasthitā
dattakaścośanā tasyāḥ putraḥ sa bhṛgunandanaḥ
asitasyaikaparṇā tu devalaṃ suṣuve sutam
yā tu tāsāṃ kumārīṇāṃ tṛtīyā hy ekapāṭalā
putraṃ śataśalākasya jaigīṣavyamupasthitā
tasyāpi śaṅkhalikhitau smṛtau putrāv ayonijau
umā tu yā mayā tubhyaṃ kīrtitā varavarṇinī
atha tasyāstapoyogāttrailokyamakhilaṃ tadā
pradhūpitaṃ samālakṣya brahmā vacanamabravīt
brahmovāca
devi kiṃ tapasā lokāṃstāpayasyatiśobhane
tvayā sṛṣṭamidaṃ viśvaṃ mā kṛtvā tadvināśaya
tvaṃ hi dhārayase lokānimānsarvānsvatejasā
brūhi kiṃ te jaganmātaḥ prārthitaṃ samprasīda naḥ
devyuvāca
yadarthaṃ tapaso hy asya caraṇaṃ me pitāmaha
jānīṣe tattvametanme tataḥ pṛcchasi kiṃ punaḥ
brahmovāca
yadarthaṃ devi tapasā śrāmyase lokabhāvani
sa tvāṃ svayaṃ samāgamya ihaiva varayiṣyati
sarvadevapatiḥ śreṣṭhaḥ sarvalokeśvareśvaraḥ
vayaṃ sadevā yasyeśe vaśyāḥ kiṃkaravādinaḥ
sa devadevaḥ parameśvareśvaraḥ svayaṃ tavāyāsyati lokapo 'ntikam
udārarūpo vikṛtābhirūpavānsamānarūpo na hi yasya kasyacit
maheśvaraḥ parvatalokavāsī carācareśaḥ prathamo 'prameyaḥ
vinendunā indusamānavaktro vibhīṣaṇaṃ rūpamihāsthito 'gram
sanatkumāra uvāca
tataḥ sa bhagavāndevo brahmā tāmāha susvaram
devi yenaiva sṛṣṭāsi manasā yastvayā vṛtaḥ
sa bhartā tava deveśo bhavitā mā tapaḥ kṛthāḥ
tataḥ pradakṣiṇaṃ kṛtvā brahmā vyāsa gireḥ sutām
jagāmādarśanaṃ tasyāḥ sā cāpi virarāma ha
sā devī yuktamityevamuktvā svasyāśramasya ha
dvāri jātamaśokaṃ vai samupāśritya saṃsthitā
athāgāccandratilakastridaśārtiharo haraḥ
vikṛtaṃ rūpamāsthāya hrasvo bāhuka eva ca
vibhugnanāsiko bhūtvā kubjaḥ keśāntapiṅgalaḥ
uvāca vikṛtāsyaśca devi tvāṃ varayāmyaham
athomā yogasaṃsiddhā jñātvā śaṃkaramāgatam
antarbhāvaviśuddhā sā kriyānuṣṭhānalipsayā
tamuvācārghyamānāyya madhuparkeṇa caiva hi
sampūjya sasukhāsīnaṃ brāhmaṇaṃ brāhmaṇapriyā
devyuvāca
bhagavannasvatantrāsmi pitā me 'styaraṇī tathā
tau prabhū mama dāne vai kanyāhaṃ dvijapuṃgava
gatvā yācasva pitaraṃ mama śailendramavyayam
sa ceddadāti māṃ vipra tubhyaṃ tadrucitaṃ mama
sanatkumāra uvāca
tataḥ sa bhagavāndevastathaiva vikṛtaḥ prabhuḥ
uvāca śailarājaṃ tamumāṃ me yaccha śailarāṭ
sa taṃ vikṛtarūpeṇa jñātvā rudramathāvyayam
bhītaḥ śāpācca vimanā idaṃ vacanamabravīt
bhagavannāvamanyāmi brāhmaṇānbhūmidaivatān
manīṣitaṃ tu yatpūrvaṃ tacchṛṇuṣva mahātapaḥ
svayaṃvaro me duhiturbhavitā viprapūjitaḥ
varayedyaṃ svayaṃ tatra sa bhartāsyā bhavediti
sanatkumāra uvāca
tacchrutvā śailavacanaṃ bhagavāngovṛṣadhvajaḥ
devyāḥ samīpamāgatya idamāha mahāmanāḥ
devi pitrā tavājñaptaḥ svayaṃvara iti śrutam
tatra tvaṃ varayitrī yaṃ sa te bhartā kilānaghe
tadāpṛcche gamiṣyāmi durlabhā tvaṃ varānane
rūpavantaṃ samutsṛjya vṛṇīthā mādṛśaṃ katham
sanatkumāra uvāca
tenoktā sā tadā tatra bhāvayantī tadīritam
bhāvaṃ ca rudranihitaṃ prasādaṃ manasastathā
samprāpyovāca deveśaṃ mā te bhūd buddhir anyathā
ahaṃ tvāṃ varayiṣyāmi nānyadbhūtaṃ kathaṃcana
atha vā te 'sti saṃdeho mayi vipra kathaṃcana
ihaiva tvāṃ mahābhāga varayāmi manoratham
sanatkumāra uvāca
gṛhītvā stabakaṃ sā tu hastābhyāṃ tatra saṃsthitam
skandhe śambhoḥ samādāya devī prāha vṛto 'si me
tataḥ sa bhagavāndevastathā devyā vṛtastadā
uvāca tamaśokaṃ vai vācā saṃjīvayanniva
yasmāttava supuṣpeṇa stabakena vṛto hy aham
tasmāttvaṃ jarayā tyaktaḥ amaraḥ sambhaviṣyasi
kāmarūpaḥ kāmapuṣpaḥ kāmago dayito mama
sarvābharaṇapuṣpāḍhyaḥ sarvavṛkṣaphalopagaḥ
sarvānnabhakṣadaścaiva amṛtasrava eva ca
sarvagandhaśca devyāstvaṃ bhaviṣyasi dṛḍhaṃ priyaḥ
nirbhayaḥ sarvalokeṣu cariṣyasi sunirvṛtaḥ
āśramaṃ caivamatyarthaṃ citrakūṭeti viśrutam
yo 'bhiyāsyati puṇyārthī so 'śvamedhamavāpsyati
yatra tatra mṛtaścāpi brahmalokaṃ gamiṣyati
yaścātra niyamairyuktaḥ prāṇānsamyakparityajet
sa devyāstapasā yukto mahāgaṇapatirbhavet
sanatkumāra uvāca
evamuktvā tadā deva āpṛcchya himavatsutām
antardadhe jagatsraṣṭā sarvabhūtapa īśvaraḥ
sāpi devī gate tasmin bhagavatyamitātmani
tata evonmukhī sthitvā śilāyāṃ saṃviveśa ha
unmukhī sā gate tasminmaheṣvāse prajāpatau
niśeva candrarahitā sā babhau vimanāstadā
atha śuśrāva sā śabdaṃ bālasyārtasya śailajā
sarasyudakasampūrṇe samīpe cāśramasya ha
sa kṛtvā bālarūpaṃ tu devadevaḥ svayaṃ śivaḥ
krīḍāhetoḥ saromadhye grāhagrasto 'bhavattadā
yogamāyāmathāsthāya prapañcodbhavakāraṇam
tadrūpaṃ saraso madhye kṛtvedaṃ samabhāṣata
trātu māṃ kaścidetyeha grāheṇa hṛtacetasam
dhik kaṣṭaṃ bāla evāhamaprāptārthamanorathaḥ
yāsyāmi nidhanaṃ vaktre grāhasyāsya durātmanaḥ
śocāmi na svakaṃ dehaṃ grāhagrasto 'pi duḥkhitaḥ
yathā śocāmi pitaraṃ mātaraṃ ca tapasvinīm
māṃ śrutvā grāhavadane prāptaṃ nidhanamutsukau
priyaputrāv ekaputrau prāṇānnūnaṃ vihāsyataḥ
sanatkumāra uvāca
śrutvā tu devī taṃ nādaṃ viprasyārtasya śobhanā
utthāya pradrutā tatra yatra tiṣṭhatyasau dvijaḥ
sāpaśyadinduvadanā bālakaṃ cārurūpiṇam
grāheṇa grasyamānaṃ taṃ vepamānamavasthitam
so 'pi grāhavaraḥ śrīmāndṛṣṭvā devīmupāgatām
taṃ gṛhītvā drutaṃ yāto madhyaṃ sarasa eva ha
sa kṛṣyamāṇastejasvī nādamārtaṃ tadākarot
athāha devī duḥkhārtā bālaṃ dṛṣṭvā mahāvratā
grāharāja mahāsattva bālakaṃ hy ekaputrakam
visṛjainaṃ mahādaṃṣṭra kṣipraṃ bhīmaparākrama
grāha uvāca
yo devi divase ṣaṣṭhe prathamaṃ samupaiti mām
sa āhāro mama purā vihito lokakartṛbhiḥ
so 'yaṃ mama mahābhāge ṣaṣṭhe 'hani girīndraje
brahmaṇā vihito nūnaṃ nainaṃ mokṣye kathaṃcana
devyuvāca
yanmayā himavacchṛṅge caritaṃ tapa uttamam
tena bālamimaṃ muñca grāharāja namo 'stu te
grāha uvāca
mā vyayaṃ tapaso devi kārṣīḥ śailendranandane
nainaṃ mocayituṃ śakto devarājo 'pi sa svayam
mahyamīśena tuṣṭena śarveṇogreṇa śūlinā
amaratvam avadhyatvam akṣayaṃ balameva ca
svayaṃgrahaṇamokṣaśca jñānaṃ caivāvyayaṃ punaḥ
dattaṃ tato bravīmi tvāṃ nāyaṃ mokṣamavāpsyati
atha vā te kṛpā devi bhṛśaṃ bāle śubhānane
bravīmi yatkuru tathā tato mokṣamavāpsyati
devyuvāca
grāhādhipa vadasvāśu yatsatām avigarhitam
tatkṛtaṃ nātra saṃdeho mānyā me brāhmaṇā dṛḍham
grāha uvāca
yatkṛtaṃ vai tapaḥ kiṃcidbhavatyā svalpamantaśaḥ
tatsarvaṃ me prayacchasva tato mokṣamavāpsyati
devyuvāca
janmaprabhṛti yatpuṇyaṃ mahāgrāha kṛtaṃ mayā
tatte sarvaṃ mayā dattaṃ bālaṃ muñca mamāgrataḥ
sanatkumāra uvāca
prajajvāla tato grāhastapasā tena bṛṃhitaḥ
āditya iva madhyāhne durnirīkṣyas tadābhavat
uvāca cedaṃ tuṣṭātmā devīṃ lokasya dhāriṇīm
devi kiṃ kṛtametatte aniścitya mahāvrate
tapaso hy arjanaṃ duḥkhaṃ tasya tyāgo na śasyate
gṛhāṇa tapa etacca bālaṃ cemaṃ śucismite
tuṣṭo 'smi te viprabhaktyā varaṃ tasmāddadāmi te
sā tv evamuktā grāheṇa uvācedaṃ mahāvratā
suniścitya mahāgrāha kṛtaṃ bālasya mokṣaṇam
na viprebhyastapaḥ śreṣṭhaṃ śreṣṭhā me brāhmaṇā matāḥ
dattvā cāhaṃ na gṛhṇāmi grāhendra viditaṃ hi te
na hi kaścin naro grāha pradattaṃ punarāharet
dattametanmayā tubhyaṃ nādadāni hi tatpunaḥ
tvayyeva ramatāmetadbālaścāyaṃ vimucyatām
tathoktastāṃ praśasyātha muktvā bālaṃ namasya ca
devīmādityasadbhāsaṃ tatraivāntaradhīyata
bālo 'pi sarasastīre mukto grāheṇa vai tadā
svapnalabdha ivārthaughastatraivāntaradhīyata
tapaso 'tha vyayaṃ matvā devī himagirīndrajā
bhūya eva tapaḥ kartum ārebhe yatnamāsthitā
kartukāmāṃ tapo bhūyo jñātvā tāṃ śaṃkaraḥ svayam
provāca vacanaṃ vyāsa mā kṛthās tapa ityuta
mahyametattapo devi tvayā dattaṃ mahāvrate
tenaivamakṣayaṃ tubhyaṃ bhaviṣyati sahasradhā
iti labdhvā varaṃ devī tapaso 'kṣayyamuttamam
svayaṃvaram udīkṣantī tasthau prītimudāyutā
idaṃ paṭhedyo hi naraḥ sadaiva bālānubhāvācaraṇaṃ hi śambhoḥ
sa dehabhedaṃ samavāpya pūto bhavedgaṇastasya kumāratulyaḥ
sanatkumāra uvāca
vistṛte himavatpṛṣṭhe vimānaśatasaṃkule
abhavatsa tu kālena śailaputryāḥ svayaṃvaraḥ
atha parvatarājo 'sau himavāndhyānakovidaḥ
duhiturdevadevena jñātvā tadabhimantritam
jānann api mahāśailaḥ samācārakriyepsayā
svayaṃvaraṃ tato devyāḥ sarvalokeṣvaghoṣayat
devadānavasiddhānāṃ sarvalokanivāsinām
vṛṇuyātparameśānaṃ samakṣaṃ yena me sutā
tadeva sukṛtaṃ ślāghyaṃ mamābhyudayasaṃmatam
iti saṃcintya śailendraḥ kṛtvā hṛdi maheśvaram
ābrahmakeṣu lokeṣu devyāḥ śailendrasattamaḥ
kṛtvā ratnākulaṃ deśaṃ svayaṃvaramacīkarat
athaivamāghoṣitamātra eva svayaṃvare vyāsa mahīdhraputryāḥ
devādayaḥ sarvajagannivāsāḥ samāyayurdivyagṛhītaveṣāḥ
praphullapadmāsanasaṃniviṣṭaḥ siddhairvṛto yogibhiraprameyaiḥ
vijñāpitastena mahīdhrarājñā pitāmahastatra samājagāma
akṣṇāṃ sahasraṃ surarāṭ sa bibhraddivyāṅgahārasragudāttarūpaḥ
airāvataṃ sarvagajendramukhyaṃ sravanmadāsārakṛtapravāham
āruhya sarvāmararāṭ sa vajraṃ bibhrat samāgātpurataḥ surāṇām
tejaḥpratāpādhikadivyarūpaḥ prodbhāsayan sarvadiśo vivasvān
haimaṃ vimānaṃ sacalatpatākam āruhya āgāttvaritaṃ javena
maṇipradīptojjvalakuṇḍalaś ca vahnyarkatejaḥpratime vimāne
samabhyagāt kaśyapaviprasūnurāditya āgādbhaganāmadhārī
pīnāṅgayaṣṭiḥ sukṛtāṅgahāras tejobalājñāsadṛśaprabhāvaḥ
daṇḍaṃ samādāya kṛtānta āgādāruhya bhīmaṃ mahiṣaṃ javena
mahāmahīdhrocchrayapīnagātraḥ svarṇādiratnācitacāruveṣaḥ
samīraṇaḥ sarvajagadvibhartā vimānamāruhya samabhyagāddhi
saṃtāpayan sarvasurāsureśāṃs tejo'dhikas tejasi saṃniviśya
vahniḥ samabhyetya surendramadhye jvalanpratasthau varaveṣadhārī
nānāmaṇiprajvalitāṅgayaṣṭir jagaccaran divyavimānam agryam
āruhya sarvadraviṇādhipeśaḥ sa rājarājastvarito 'bhyagācca
āpyāyayan sarvasurāsureśānkāntyā ca veṣeṇa ca cārurūpaḥ
jvalanmahāratnavicitrarūpaṃ vimānamāruhya śaśī samāgāt
śyāmāṅgayaṣṭiḥ suvicitraveṣaḥ sarvasragābaddhasugandhamālī
tārkṣyaṃ samāruhya mahīdhrakalpaṃ gadādharo 'sau tvaritaṃ sametaḥ
tathāśvinau devabhiṣagvarau tu ekaṃ vimānaṃ tvarayābhiruhya
manoharāv ujjvalacāruveṣāv ājagmatur devasadaḥ suvīrau
śeṣaḥ sahasraṃ sphuradagnivarṇaṃ bibhratsphaṭānāṃ jvalanārkatejāḥ
sārdhaṃ sa nāgairaparairmahātmā vimānamāruhya samabhyagācca
diteḥ sutānāṃ ca mahāsurāṇāṃ vahnyarkaśakrānilatulyabhāsām
varānurūpaṃ pravidhāya veṣaṃ vṛndaṃ samāgātpurataḥ surāṇām
gandharvarājaḥ sa ca cārurūpī divyaṅgamo divyavimānacārī
gandharvasaṃghaiḥ sahito 'psarobhiḥ śakrājñayā tatra samājagāma
anye ca devāstridivaukaseśāḥ pṛthakpṛthakcārugṛhītaveṣāḥ
ājagmurāruhya vimānapṛṣṭhaṃ gandharvayakṣoragakiṃnarāśca
śacīpatistatra surendramadhye rājādhikārādhikalakṣyamūrtiḥ
ājñābalaiśvaryakṛtapramoho vṛthādhikaṃ yatnamupācakāra
hetustrilokasya jagatprasūtermātā ca teṣāṃ sasurāsurāṇām
patnī ca śambhoḥ puruṣasya dhāmno gītā purāṇe prakṛtiḥ parārthā
dakṣasya kopāddhimavadgṛhaṃ sā kāryārthamāgātparameśapatnī
evaṃ yatastāṃ na viduḥ sureśā mohastatastānpara āviveśa
varārthamājagmurato vimūḍhā īśena yasmād vṛḍitāḥ kṛtāste
tataḥ pranṛttābhir athāpsarobhir gandharvasaṃghaiśca sugītaśabdaiḥ
sthitaiśca nānāvidharūpaveṣair devāsurāditridivaukasaṃghaiḥ
vimānapṛṣṭhe maṇihemacitre sthitā calaccāmaravījitāṅgī
sarvartupuṣpāṃ susugandhamālāṃ pragṛhya devī prasabhaṃ pratasthe
sanatkumāra uvāca
mālāṃ pragṛhya devyāṃ tu sthitāyāṃ devasaṃsadi
śakrādyairāgatairdevaiḥ svayaṃvaramupāgataiḥ
devyā jijñāsayā śambhurbhūtvā pañcaśikhaḥ śiśuḥ
utsaṅgatalasaṃsupto babhūva sahasā vibhuḥ
akasmādatha taṃ devī śiśuṃ pañcaśikhaṃ sthitam
jñātvā yogasamādhānājjahṛṣe prītisaṃyutā
atha sā śuddhasaṃkalpā kāṅkṣitaprāptasatphalā
nirvṛteva tadā tasthau kṛtvā hṛdi tameva tu
tato dṛṣṭvā śiśuṃ devā devyā utsaṅgavartinam
ko 'yamatreti saṃmantrya cukrudhur bhṛśamārditāḥ
vajram ākārayat tasya bāhumutkṣipya vṛtrahā
sa bāhurutthitastasya tathaiva samatiṣṭhata
stambhitaḥ śiśurūpeṇa devadevena śambhunā
vajraṃ kṣeptuṃ na śaśāka bāhuṃ cālayituṃ na ca
bhago nāma tato deva ādityaḥ kāśyapo balī
utkṣipya musalaṃ dīptaṃ kṣeptum aicchadvimohitaḥ
tasyāpi bhagavānbāhuṃ tathaivāstambhayattadā
śiraḥ prakampayanviṣṇuḥ sakrodhas tamavaikṣata
tasyāpi śiraso devaḥ khālityaṃ pracakāra ha
pūṣā dantāndaśandantaiḥ śarvamaikṣata mohitaḥ
tasyāpi daśanāḥ petur dṛṣṭamātrasya śambhunā
yamasya stambhito daṇḍastejo vahneḥ śaśeḥ prabhā
balaṃ vāyostathānyeṣāṃ tasminsarvadivaukasām
balaṃ tejaśca yogaṃ ca tathaivāstambhayadvibhuḥ
atha teṣu sthiteṣvevaṃ manyumatsu sureṣu tu
brahmā paramasaṃvigno dhyānamāsthāya sādaram
bubudhe devadeveśamumotsaṅgasamāsthitam
sa buddhvā parameśānaṃ śīghramutthāya sādaram
vavande caraṇau śambhorastuvacca pitāmahaḥ
paurāṇaiḥ sāmasaṃgītaiḥ puṇyākhyair guhyanāmabhiḥ
ajastvamamaro deva sraṣṭā hartā vibhuḥ paraḥ
pradhānapuruṣastattvaṃ brahma dhyeyaṃ tadakṣayam
amṛtaṃ paramātmā ca īśvaraḥ kāraṇaṃ mahat
brahmakṛtprakṛteḥ sraṣṭā sarvasṛkparameśvaraḥ
iyaṃ ca prakṛtirdevī sadā te sṛṣṭikāraṇam
patnīrūpaṃ samāsthāya jagatkāraṇamāgatā
namastubhyaṃ sadeśāna devyāścaiva sadā namaḥ
prasādāttava deveśa niyogācca mayā prajāḥ
devādyāsta ime sṛṣṭā mūḍhāstvadyogamohitāḥ
kuru prasādameteṣāṃ yathāpūrvaṃ bhavantvime
tata evaṃ tadā brahmā vijñāpya parameśvaram
stambhitānsarvadevāṃstānidamāha mahādyutiḥ
mūḍhāḥ stha devatāḥ sarve nainaṃ budhyata śaṃkaram
devadevamihāyātaṃ mamaivotpattikāraṇam
ayaṃ rudro mahādevaḥ śarvo bhīmaḥ kapardimān
ugra īśāna ātmā ca ajaḥ śaṃkara eva ca
devadevaḥ paraṃ dhāma īśaḥ paśupatiḥ patiḥ
jagatsraṣṭā jagaddhartā jagatsaṃsthitikāraṇam
gacchadhvaṃ śaraṇaṃ śīghram evamevāmareśvarāḥ
sārdhaṃ mayaiva deveśaṃ paramātmānamavyayam
tataste stambhitāḥ sarve tathaiva tridivaukasaḥ
praṇemurmanasā śarvaṃ bhāvaśuddhena cetasā
atha teṣāṃ prasanno 'bhūddevadevo maheśvaraḥ
yathāpūrvaṃ cakārāśu devatānāṃ tanūstadā
tata evaṃ pravṛtte tu sarvadevanivāraṇe
vapuścakāra deveśastryakṣaṃ paramamadbhutam
tejasā yasya devāste cakṣur aprārthayanvibhum
tebhyaḥ paramakaṃ cakṣuḥ svavapurdṛṣṭiśaktimat
prādātparamadeveśaḥ apaśyaṃste tadā prabhum
te dṛṣṭvā parameśānaṃ tṛtīyekṣaṇadhāriṇam
brahmādyā nemire tūrṇaṃ sarva eva sureśvarāḥ
tasya devī tadā hṛṣṭā samakṣaṃ tridivaukasām
pādayoḥ sthāpayāmāsa sraṅmālām amitadyuteḥ
sādhu sādhviti samprocya devatāste punarvibhum
saha devyā namaścakruḥ śirobhirbhūtalāśritaiḥ
athāsminnantare vyāsa brahmā lokapitāmahaḥ
himavantaṃ mahāśailamidamāha mahādyutiḥ
ślāghyaḥ pūjyaśca vandyaśca sarveṣāṃ nastvamadya hi
śarveṇa saha sambandho yasya te 'bhūdayaṃ mahān
kriyatāṃ cāśu udvāhaḥ kimarthaṃ sthīyate param
tataḥ praṇamya himavāṃstaṃ devaṃ pratyabhāṣata
tvameva kāraṇaṃ deva yena śarvādayaṃ mama
prasādaḥ sahasotpanno hetuścāpi tvameva hi
udvāhaṃ tu yathā yādṛktadvidhatsva pitāmaha
tata evaṃ vacaḥ śrutvā girirājñaḥ pitāmahaḥ
udvāhaḥ kriyatāṃ deva iti devamuvāca ha
tamāha śaṃkaro devaṃ yatheṣṭamiti lokapaḥ
tatkṣaṇācca tato vyāsa brahmaṇā kalpitaṃ puram
udvāhārthaṃ maheśasya nānāratnopaśobhitam
ratnāni maṇayaścitrā hema mauktikameva ca
mūrtimanta upāgamya alaṃcakruḥ purottamam
citrā mārakatī bhūmiḥ sauvarṇastambhaśobhitā
bhāsvatsphaṭikabhittībhir muktāhārapralambitā
tasmiñchivapure ramye udvāhārthaṃ vinirmite
śuśubhe devadevasya maheśasya mahātmanaḥ
somādityau samaṃ tatra bhāsayantau mahāmaṇī
saurabheyaṃ manoramyaṃ gandhamāghrāya mārutaḥ
pravavau sukhasaṃsparśa īśe bhaktiṃ prasādayan
samudrāstatra catvāraḥ śakrādyāśca surottamāḥ
devanadyo mahānadyaḥ siddhā munaya eva ca
gandharvāpsarasaḥ sarve nāgā yakṣāḥ sarākṣasāḥ
guhyakāḥ khecarāścānye kiṃnarā devacāraṇāḥ
tumbururnārado hāhā hūhū caiva tu sāmagāḥ
ratnānyādāya vādyāṃśca tatrājagmustadā puram
ṛṣayaḥ kṛtsnaśastatra vedagītāṃstapodhanāḥ
puṇyānvaivāhikānmantrāñjepuḥ saṃhṛṣṭamānasāḥ
jagato mātaraḥ sarvā devakanyāśca kṛtsnaśaḥ
gāyanti hṛṣitāḥ sarvā udvāhe parameṣṭhinaḥ
ṛtavaḥ ṣaṭ samaṃ tatra nānāgandhasukhāvahāḥ
udvāhaḥ śaṃkarasyeti mūrtimanta upasthitāḥ
nīlajīmūtasaṃghātamandradhvānapraharṣitaiḥ
kekāyamānaiḥ śikhibhirnṛtyamānaiśca sarvaśaḥ
vilolapiṅgalaspaṣṭavidyullekhāvabhāsitā
kumudāpītaśuklābhirbalākābhiśca śobhitā
pratyagrasaṃjātaśilīndhrakandalā latādrumābhyudgatacārupallavā
śubhāmbudhārāpraṇayaprabodhitair madālasair bhekagaṇaiśca nāditā
priyeṣu mānonnatamānasānāṃ suniścitānāmapi kāminīnām
mayūrakekābhirutaiḥ kṣaṇena manoharairmānavibhaṅgakartrī
tathā trivarṇojjvalacārumūrtinā śaśāṅkalekhākuṭilena sarvataḥ
payodasaṃghātasamīpavartinā mahendracāpena bhṛśaṃ virājitā
vicitrapuṣpasparśāt sugandhibhir ghanāmbusamparkatayā suśītalaiḥ
vikampayantī pavanairmanoharaiḥ surāṅganānāmalakāvalīḥ śubhāḥ
garjatpayodasthagitendubimbā navāmbusekodgatacārudūrvā
nirīkṣitā sādaramutsukābhirniśvāsadhūmraṃ pathikāṅganābhiḥ
haṃsanūpuraśabdāḍhyā samunnatapayodharā
caladvidyullatākāñcī spaṣṭapadmavilocanā
asitajaladavṛndadhvānavitrastahaṃsā vimalasaliladhārāpātanamrotpalāgrā
surabhikusumareṇukﾱptasarvāṅgaśobhā giriduhitṛvivāhe prāvṛḍāgādvibhūtyai
meghakañcukanirmuktā padmakośodgatastanī
haṃsanūpuranirhrādā sarvaramyadigantarā
vistīrṇapulinaśroṇī kūjatsārasamekhalā
praphullendīvarābhogavilocanamanoharā
pakvabimbādharapuṭā kundadantaprahāsinī
navaśyāmālatāśyāmaromarājīpariṣkṛtā
candrāṃśuhāravaryeṇa saudhoraḥsthalasarpiṇā
prahlādayantī cetāṃsi sarveṣāṃ tridivaukasām
samadālikulodgītamadhurasvarabhāṣiṇī
calatkumudasaṃghātacārukuṇḍalaśobhinī
raktāśokāgraśākhotthapallavāṅgulidhāriṇī
tatpuṣpasaṃcayamayairvāsobhiḥ samalaṃkṛtā
raktotpalāgracaraṇā jātīpuṣpanakhāvalī
kadalīstambhacārūruḥ śaśāṅkavadanā tathā
padmakiñjalkasampṛktapavanāgrakaraiḥ surān
premṇā spṛśantī kānteva śaradāgānmanoramā
nirmuktāsitameghakañcukapuṭā pūrṇendubimbānanā nīlāmbhojavilocanāravindamukulaprodbhinnacārustanī
nānāpuṣparajaḥsugandhipavanaprahlādanī cetasāṃ tatrāgātkalahaṃsanūpuraravā devyā vivāhe śarat
atyarthaśītalāmbhobhiḥ plāvayantau gireḥ śilāḥ
ṛtū śiśirahemantāvājagmaturatidyutī
tābhyāmṛtubhyāṃ prāptābhyāṃ himavānsa nagottamaḥ
prāleyacūrṇavarṣibhyāṃ kṣipraṃ raupya ivābabhau
tena prāleyavarṣeṇa ghanena sa himācalaḥ
agādhena tadā reje kṣīroda iva sāgaraḥ
himasthāneṣu himavānnāśayāmāsa pādapān
sādhūpacārānsahasā kṛtārtha iva durjanaḥ
prāleyapaṭalacchannaiḥ śṛṅgaiḥ sa śuśubhe nagaḥ
chattrairiva mahābhogaiḥ pāṇḍaraiḥ pṛthivīpatiḥ
pāṇḍarāṇi viśālāni śrīmanti subhagāni ca
tuṅgāni cādriśṛṅgāṇi saudhānīva cakāśire
tasyācalendrasya darīṣvatīva vicitrasāraṅgakulākulāsu
prāleyadhārāḥ śaśipādagaurā gokṣīradhārā iva saṃnipetuḥ
bahukusumarajobhirutkarāṅgā himakaṇasaṅgasuśītalāḥ samīrāḥ
vavur amaragaṇeśvarāmbarāṇi pratanutamāni śanairvikampayantaḥ
nirdhūtarūkṣānilaśītadoṣaḥ prodbhinnacūtāṅkurakarṇapūraḥ
vasantakālaśca tamadriputrīsevārthamāgāddhimavantamāśu
tasminnṛtāv adrisutāvivāhasiṣevayā taṃ girimabhyupete
prādurbabhūvuḥ kusumāvataṃsāḥ samantataḥ pādapagulmaṣaṇḍāḥ
vavuḥ sugandhāḥ subhagāḥ suśītā vicitrapuṣpāgrarajotkarāṅgāḥ
manobhavodrekakarāḥ surāṇāṃ surāṅganānāṃ ca muhuḥ samīrāḥ
svacchāmbupūrṇāśca tathā nalinyaḥ padmotpalānāṃ mukulairupetāḥ
īṣat samudbhinnapayodharāgrā nāryo yathā ramyatamā babhūvuḥ
ṛtoḥ svabhāvācca madodbhavācca phullāsu śākhāsu nilīnapakṣāḥ
ceto'bhirāmaṃ tridaśāṅganānāṃ puṃskokilāś cātikalaṃ vineduḥ
nātyuṣṇaśītāni saraḥpayāṃsi kiñjalkacūrṇaiḥ kapilīkṛtāni
cakrāhvayugmairupanāditāni papuḥ prahṛṣṭāḥ suradantimukhyāḥ
priyaṅgūścūtataravaścūtāṃścāpi priyaṅgavaḥ
tarjayanta ivānyonyaṃ mañjarībhiścakāśire
himaśukleṣu śṛṅgeṣu tilakāḥ kusumotkarāḥ
śuśubhuḥ kāryamuddiśya vṛddhā iva samāgatāḥ
phullāśokalatāstatra rejire śālasaṃśritāḥ
kāminya iva kāntānāṃ kaṇṭhālambitamūrtayaḥ
samadālikulodgītalatākusumasaṃcayāḥ
parasparaṃ hi mālatyo bhāṣantya iva rejire
nīlāni nīlāmburuhaiḥ payāṃsi gaurāṇi gauraiśca sanāladaṇḍaiḥ
raktaiśca raktāni bhṛśaṃ kṛtāni mattadvirephārdhavidaṣṭapattraiḥ
haimāni vistīrṇajaleṣu keṣucinnirantaraṃ mārakatāni keṣucit
vaidūryanālāni saraḥsu keṣucitprajajñire padmavanāni sarvataḥ
vāpyastatrābhavanramyāḥ kamalotpalabhūṣitāḥ
nānāvihagasaṃghuṣṭā hemasopānapaṅktayaḥ
śṛṅgāṇi tasya tu gireḥ karṇikāraiḥ supuṣpitaiḥ
samucchritānyaviralairhaimānīva babhurmune
īṣadudbhinnakusumaiḥ pāṭalaiścāpi pāṭalāḥ
saṃbabhūvur diśaḥ sarvāḥ pavanākampimūrtibhiḥ
kṛṣṇāñjanādriśṛṅgābhā nīlāśokamahīruhāḥ
girau vavṛdhire phullāḥ spardhayeva parasparam
cīruvākavighuṣṭāni kiṃśukānāṃ vanāni ca
parvatasya nitambeṣu sarveṣvevābhijajñire
tamālagulmaistasyāsīcchobhā himavatastadā
nīlajīmūtasaṃghātairnilīnairiva saṃdhiṣu
nikāmapuṣpaiḥ suviśālaśākhaiḥ samucchritaiścampakapādapaiśca
pramattapuṃskokilasampralāpairhimācalo 'tīva tadā rarāja
śrutvā śabdam ṛtumadakalaṃ sarvataḥ kokilānāṃ cañcatpakṣāḥ sumadhurarutaṃ nīlakaṇṭhā vineduḥ
teṣāṃ śabdairupacitabalaḥ puṣpacāpeṣuhastaḥ sajjībhūtastridaśavanitā veddhumaṅgeṣvanaṅgaḥ
paṭusūryātapaś cāpi prāyaḥ soṣṇajalāśayaḥ
devīvivāhasevārthaṃ grīṣma āgāddhimācalam
sa cāpi tarubhistatra bahubhiḥ kusumotkaraiḥ
śobhayāmāsa śṛṅgāṇi prāleyādreḥ samantataḥ
tasyāpi ca ṛtostatra vāyavaḥ sumanoharāḥ
vavuḥ pāṭalavistīrṇakadambārjunagandhinaḥ
vāpyaḥ praphullapadmaughāḥ kesarāruṇamūrtayaḥ
abhavaṃstaṭasaṃghuṣṭakalahaṃsakadambakāḥ
tathā kuravakāścāpi kusumāpāṇḍumūrtayaḥ
sarveṣu jajñuḥ śṛṅgeṣu bhramarāvalisevitāḥ
bakulāśca nitambeṣu viśāleṣu mahībhṛtaḥ
utsasarjurmanojñāni kusumāni samantataḥ
iti kusumavicitrasarvavṛkṣā vividhavihaṃgamanādaramyadeśāḥ
himagiritanayāvivāhabhūtyai ṣaḍupayayurṛtavo munipravīra
tata evaṃ pravṛtte tu sarvabhūtasamāgame
nānāvādyaśatākīrṇe brahmā mama pitā svayam
śailaputrīmalaṃkṛtya yogyābharaṇasampadā
puraṃ praveśayāmāsa svayamādāya lokadhṛk
tatastu punareveśaṃ brahmā vyajñāpayadvibhum
havirjuhomi vahnau tu upādhyāyapade sthitaḥ
dadāsi mahyaṃ yadyājñāṃ kartavyo 'yaṃ kriyāvidhiḥ
tamāha śaṃkaro devaṃ devadevo jagatpatiḥ
yadyadiṣṭaṃ sureśāna tatkuruṣva yathepsitam
kartāsmi vacanaṃ sarvaṃ brahmaṃstava jagadvibho
tataḥ praṇamya hṛṣṭātmā brahmā lokapitāmahaḥ
hastaṃ devasya devyāśca yogabandhe yuyoja ha
jvalanaṃ ca svayaṃ kṛtvā kṛtāñjalimupasthitam
śrutigītairmahāmantrairmūrtimadbhirupasthitaiḥ
yathoktavidhinā hutvā sarpistadamṛtaṃ ca hi
triśca taṃ jvalanaṃ devaṃ kārayitvā pradakṣiṇam
muktvā hastasamāyogaṃ sahitaḥ sarvadevataiḥ
sutaiśca mānasaiḥ sarvaiḥ prahṛṣṭenāntarātmanā
vṛtte udvāhakāle tu praṇanāma vṛṣadhvajam
yogenaiva tayorvyāsa tadomāparameśayoḥ
udvāhaḥ sa paro vṛtto yaṃ devā na viduḥ kvacit
iti te sarvamākhyātaṃ svayaṃvaramidaṃ śubham
udvāhaścaiva devasya śṛṇvataḥ paramādbhutam
sanatkumāra uvāca
atha vṛtte vivāhe tu bhavasyāmitatejasaḥ
praharṣamatulaṃ gatvā devāḥ sahapitāmahāḥ
tuṣṭuvurvāgbhiriṣṭābhiḥ praṇamanto maheśvaram
namaḥ parvataliṅgāya parvateśāya vai namaḥ
namaḥ pavanavegāya virūpāyājitāya ca
namaḥ kleśavināśāya dātre ca śubhasampadām
namo nīlaśikhaṇḍāya ambikāpataye namaḥ
namaḥ pavanarūpāya śatarūpāya vai namaḥ
namo bhairavarūpāya virūpanayanāya ca
namaḥ sahasranetrāya sahasracaraṇāya ca
namo vedarahasyāya vedāṅgāya namo namaḥ
viṣṭambhanāya śakrasya bāhorvedāṅkurāya ca
carācarādhipataye śamanāya namo namaḥ
salileśayaliṅgāya yugāntāyataliṅgine
namaḥ kapālamālāya kapālasragmiṇe namaḥ
namaḥ kapālahastāya daṃṣṭriṇe gadine namaḥ
namastrailokyavāhāya saptalokarathāya ca
namaḥ khaṭvāṅgahastāya pramathārtiharāya ca
namo yajñaśirohartre kṛṣṇakeśāpahāriṇe
bhaganetranipātāya pūṣṇo dantaharāya ca
namaḥ pinākaśūlāsikhaḍgamudgaradhāriṇe
namo 'stu kālakālāya tṛtīyanayanāya ca
antakāntakṛte caiva namaḥ parvatavāsine
suvarṇaretase caiva sarpakuṇḍaladhāriṇe
vāḍvaleryoganāśāya yogināṃ gurave namaḥ
śaśāṅkādityanetrāya lalāṭanayanāya ca
namaḥ śmaśānarataye śmaśānavaradāya ca
namo daivatanāthāya tryambakāya namo namaḥ
aśanīśatahāsāya brahmaṇyāyājitāya ca
gṛhasthasādhave nityaṃ jaṭine brahmacāriṇe
namo muṇḍārdhamuṇḍāya paśūnāṃ pataye namaḥ
salile tapyamānāya yogaiśvaryapradāya ca
namaḥ śāntāya dāntāya pralayotpattikāriṇe
namo 'nugrahakartre ca sthitikartre namo namaḥ
namo rudrāya vasave ādityāyāśvine namaḥ
namaḥ pitre 'tha sādhyāya viśvedevāya vai namaḥ
namaḥ śarvāya sarvāya ugrāya varadāya ca
namo bhīmāya senānye paśūnāṃ pataye namaḥ
śucaye rerihāṇāya sadyojātāya vai namaḥ
mahādevāya citrāya namaścitrarathāya ca
pradhānāya prameyāya kāryāya karaṇāya ca
puruṣāya namaste 'stu puruṣecchākarāya ca
namaḥ puruṣasaṃyogapradhānaguṇakāriṇe
pravartakāya prakṛteḥ puruṣasya ca sarvaśaḥ
kṛtākṛtasya saṃvettre phalasaṃyogadāya ca
kālajñāya ca sarvatra namo niyamakāriṇe
namo vaiṣamyakartre ca guṇānāṃ vṛttidāya ca
namaste devadeveśa namaste bhūtabhāvana
śivaḥ saumyaḥ sukho draṣṭuṃ bhava somo hi naḥ prabho
sanatkumāra uvāca
evaṃ sa bhagavāndevo jagatpatirumāpatiḥ
stūyamānaḥ suraiḥ sarvairamarānidamabravīt
draṣṭuṃ sukhaśca saumyaśca devānāmasmi bho surāḥ
varaṃ brūta yatheṣṭaṃ ca dātāsmi vadatānaghāḥ
tataste praṇatāḥ sarve ūcuḥ sabrahmakāḥ surāḥ
tavaiva bhagavanhaste vara eṣo 'vatiṣṭhatām
yadā kāryaṃ tadā nastvaṃ dāsyase varamīpsitam
evamastviti tānuktvā visṛjya ca surānharaḥ
lokāṃśca pramathaiḥ sārdhaṃ viveśa bhavanaṃ tataḥ
yastu harotsavamadbhutametaṃ gāyati daivataviprasamakṣam
so 'pratirūpagaṇeśasamāno dehaviparyayametya sukhī syāt
sanatkumāra uvāca
pārāśarya stavaṃ hīdaṃ śṛṇuyādyaḥ paṭheta vā
sa svargalokago devaiḥ pūjyate 'mararāḍiva
sanatkumāra uvāca
praviṣṭe bhavanaṃ deve sūpaviṣṭe varāsane
sa bahirmanmathaḥ krūro devaṃ veddhumanābhavat
tamanācārasaṃyuktaṃ durātmānaṃ kulādhamam
lokānsarvāṃs tāpayānaṃ sarveṣvakaruṇātmakam
ṛṣīṇāṃ vighnakartāraṃ niyamānāṃ vrataiḥ saha
cakrāhvayasya rūpeṇa ratyā saha tamāgatam
athātatāyinaṃ vyāsa veddhukāmaṃ sureśvaram
nayanena tṛtīyena sāvajñaṃ tamavaikṣata
tato 'sya netrajo vahnirjvālāmālāsahasravān
saṃvṛtya ratibhartāramadahatsaparicchadam
sa dahyamānaḥ karuṇamārto 'krośata visvaram
prasādayaṃśca taṃ devaṃ papāta sa mahītale
āśu so 'gniparītāṅgo manmatho lokatāpanaḥ
papāta bhasmasāccaiva kṣaṇena samapadyata
patnī tu karuṇaṃ tasya vilalāpa suduḥkhitā
devaṃ devīṃ ca duḥkhārtā ayācat karuṇāyatī
tasyāśca karuṇāṃ śrutvā devau tau karuṇātmakau
ūcatustāṃ samālokya samāśvāsya ca duḥkhitām
dagdha eṣa dhruvaṃ bhadre nāsyotpattiriheṣyate
aśarīro 'pi te kāle kāryaṃ sarvaṃ kariṣyati
yadā tu viṣṇurbhavitā vasudevasutaḥ śubhe
tadā tasya suto 'yaṃ syātpatiste sa bhaviṣyati
sanatkumāra uvāca
tataḥ sā taṃ varaṃ labdhvā kāmapatnī śubhānanā
jagāmeṣṭaṃ tadā deśaṃ prītiyuktā gataklamā
sanatkumāra uvāca
evaṃ dagdhvā sa kāmaṃ tu śaṃkaro mūḍhacetasam
provāca himavatputrīṃ bhaktyā munivarasya ha
vasiṣṭho nāma viprendro māṃ kṛtvā hṛdi tapyate
tasyāhaṃ varadānāya prayāsyāmi mahāvrate
evamuktvā sa devīṃ tu bhaktiprītyā tadā vibhuḥ
jagāma tapyato 'bhyāsaṃ vasiṣṭhasya munervibhuḥ
tato munivaraśreṣṭhaṃ variṣṭhaṃ tapatāṃ varam
vasiṣṭhamṛṣiśārdūlaṃ tapyamānaṃ paraṃ tapaḥ
pūrṇe varṣasahasre tu jvalamānamivānalam
uvāca bhagavāngatvā brūhi kiṃ te dadāni te
dadāmi divyaṃ cakṣuste paśya māṃ sagaṇaṃ dvija
dṛṣṭvā sa tu tamīśānaṃ praṇamya śirasā prabhum
śirasyañjalimādhāya tuṣṭāva hṛṣitānanaḥ
vasiṣṭha uvāca
namaḥ kanakaliṅgāya vedaliṅgāya vai namaḥ
namaḥ sahasraliṅgāya vahniliṅgāya vai namaḥ
namaḥ purāṇaliṅgāya śrutiliṅgāya vai namaḥ
namaḥ pavanaliṅgāya brahmaliṅgāya vai namaḥ
namastrailokyaliṅgāya dāhaliṅgāya vai namaḥ
namaḥ parvataliṅgāya sthitiliṅgāya vai namaḥ
namo rahasyaliṅgāya saptadvīpordhvaliṅgine
namaḥ sarvārthaliṅgāya sarvalokāṅgaliṅgine
namo 'stvavyaktaliṅgāya buddhiliṅgāya vai namaḥ
namo 'haṃkāraliṅgāya bhūtaliṅgāya vai namaḥ
nama indriyaliṅgāya namastanmātraliṅgine
namaḥ puruṣaliṅgāya bhāvaliṅgāya vai namaḥ
namaḥ sarvārthaliṅgāya tamoliṅgāya vai namaḥ
namo rajordhvaliṅgāya sattvaliṅgāya vai namaḥ
namo gaganaliṅgāya tejoliṅgāya vai namaḥ
namo vāyūrdhvaliṅgāya śabdaliṅgāya vai namaḥ
nama ṛkstutaliṅgāya yajurliṅgāya vai namaḥ
namaste 'tharvaliṅgāya sāmaliṅgāya vai namaḥ
namo yajñāṅgaliṅgāya yajñaliṅgāya vai namaḥ
namaste 'nantaliṅgāya devānugataliṅgine
diśa naḥ paramaṃ yogamapatyaṃ matsamaṃ tathā
brahma caivākṣayaṃ deva śamaṃ caiva paraṃ vibho
akṣayatvaṃ ca vaṃśasya dharme ca matimakṣayām
sanatkumāra uvāca
evaṃ sa bhagavānvyāsa vasiṣṭhenāmitātmanā
stūyamānastutoṣātha tuṣṭaścedaṃ tamabravīt
bhagavānuvāca
tuṣṭaste 'haṃ dadānyetattava sarvaṃ manogatam
yogaṃ ca paramaṃ sūkṣmamakṣayaṃ sarvakāmikam
pautraṃ ca tvatsamaṃ divyaṃ tapoyogabalānvitam
dadāni te ṛṣiśreṣṭha pratibhāsyanti caiva te
damaḥ śamastathā kīrtistuṣṭirakrodha eva ca
nityaṃ tava bhaviṣyanti amaratvaṃ ca sarvaśaḥ
avadhyatvam asahyatvam akṣayatvaṃ ca sarvadā
vaṃśasya cākṣatirvipra dharme ca ratiravyayā
brūhi cānyānapi varāndadāmi ṛṣisattama
vasiṣṭha uvāca
bhagavanviditaṃ sarvaṃ bhaviṣyaṃ devasattama
na syāddhi tattathā deva yathā vā manyase prabho
deva uvāca
bhaviṣyaṃ nānyathā kuryāditi me niścitā matiḥ
ahaṃ kartā bhaviṣyasya kathaṃ kuryāttadanyathā
tathā tannātra saṃdeho vihitaṃ yadyathā mayā
tasmātte 'nugrahaṃ kartā bhūyaḥ putrastavāvyayaḥ
sanatkumāra uvāca
evamuktvā tato devaḥ kapardī nīlalohitaḥ
paśyatastasya viprarṣeḥ kṣaṇādantaradhīyata
vyāsa uvāca
varānsa labdhvā bhagavānvasiṣṭho 'smatpitāmahaḥ
kaṃ putraṃ janayāmāsa ātmanaḥ sadṛśadyutim
sanatkumāra uvāca
tenāsau varadānena devadevasya śūlinaḥ
arundhatyāmajanayattapoyogabalānvitam
brahmiṣṭhaṃ śaktināmānaṃ putraṃ putraśatāgrajam
tasya bālyātprabhṛtyeva vāsiṣṭhasya mahātmanaḥ
pareṇa cetasā bhaktirabhavadgovṛṣadhvaje
sa kadācid apatyārtham ārādhayad umāpatim
tasya tuṣṭo mahādevo varado 'smītyabhāṣata
atha dṛṣṭvā tamīśānam idam āhānatānanaḥ
kena stoṣyāmi te deva yastvaṃ sarvajagatpatiḥ
sarvāndhārayase lokānātmanā samayādvibho
tvameva bhoktā bhojyaṃ ca kartā kāryaṃ tathā kriyā
utpādakastathotpādya utpattiścaiva sarvaśaḥ
ātmānaṃ putranāmānaṃ mama tulyaṃ guṇairvibho
icchāmi dattaṃ deveśa eṣa me dīyatāṃ varaḥ
sanatkumāra uvāca
tamevaṃvādinaṃ devaḥ prahasya vadatāṃ varaḥ
uvāca vacasā vyāsa diśaḥ sarvā vinādayan
tvayāhaṃ yācitaḥ śakte sa ca te sambhaviṣyati
tvatsamaḥ sarvavedajñastvadīyo munipuṃgava
bījātmā ca tathodbhūtaḥ svayamevāṅkurātmanā
bījātmanā na bhavati pariṇāmāntaraṃ gataḥ
evaṃ sa ātmanātmā vaḥ sambhūto 'patyasaṃjñitaḥ
svenātmanā na bhavitā pariṇāmāntaraṃ gataḥ
sanatkumāra uvāca
evamuktvā tu taṃ devaḥ prahasya ca nirīkṣya ca
jagāma sahasā yogī adṛśyatvamatidyutiḥ
tasmingate mahādeve śaktistava pitāmahaḥ
vacas tat pariniścintya evamevetyamanyata
atha kāle 'timahati samatīte śubhavrate
tapasā bhāvitaścāpi mahatāgnisamaprabhaḥ
adṛśyantyāṃ mahāprajña ādadhe garbhamuttamam
tasyāmāpannasattvāyāṃ rājā kalmāṣapādṛṣim
bhakṣayāmāsa saṃrabdho rakṣasā hṛtacetanaḥ
vyāsa uvāca
kasmāt sa rājā tamṛṣiṃ cakhāda tapasānvitam
rakṣasā sa kimarthaṃ ca hṛtacetā abhavannṛpaḥ
sanatkumāra uvāca
vasiṣṭhayājyo rājāsīnnāmnā mitrasahaḥ prabhuḥ
sudāsaputro balavān indracandrasamadyutiḥ
tam āgamyocivāñ śaktiś cariṣye dīkṣito vratam
tatra me niśi rājendra sadaiva piśitāśanam
ihāgatasya yacchasva śuci sarvaguṇānvitam
apratīkārasaṃyuktam ekadaikānta eva ca
evamastviti tenokto jagāma sa mahāmanāḥ
athāsyāntarhitaṃ rakṣo nṛpaterabhavattadā
nājñāpayattadā sūdaṃ tasyārthe munisattama
gate 'tha divase tāta saṃsmṛtya prayatātmavān
sūdamāhūya covāca ārtavatsa narādhipaḥ
saudāsa uvāca
mayāmṛtavaso prātarguruputrasya dhīmataḥ
piśitaṃ sampratijñātaṃ bhojanaṃ niśi saṃskṛtam
tatkuruṣva tathā kṣipraṃ kālo no nātyagād yathā
sa evamuktaḥ provāca sūdo 'mṛtavasustadā
rājaṃstvayā no nākhyātaṃ prāgeva narapuṃgava
sāmprataṃ nāsti piśitaṃ stokamapyabhikāṅkṣitam
piśitasyaiva cālpatvādbahūnāṃ caiva tadbhujām
amitasya pradānācca na kiṃcidavaśiṣyate
rājovāca
jāne sarvopayogaṃ ca jāne cāduṣṭatāṃ tava
jāne stokaṃ ca piśitaṃ kāryaṃ cedaṃ tathāvidham
mṛgyatāṃ piśitaṃ kṣipraṃ labdhavyaṃ yatra manyase
sanatkumāra uvāca
evamukto 'mṛtavasuḥ prayatnaṃ mahadāsthitaḥ
piśitaṃ mṛgayansamyaṅnāpyavindata karhicit
yadā na labdhavānmāṃsaṃ tadovāca narādhipam
gatvā niśi mahārājam idaṃ vacanamarthavat
rājanna piśitaṃ tv asti pure 'smiñchuci karhicit
mṛgayanparikhinno 'smi śādhi kiṃ karavāṇi te
sanatkumāra uvāca
sa evamuktaḥ sūdena tasminkāle narādhipaḥ
novāca kiṃcittaṃ sūdaṃ tūṣṇīmeva babhūva ha
tadantaramabhiprekṣya viśvāmitrasamīritaḥ
rākṣaso rudhiro nāma saṃviveśa narādhipam
rakṣasā sa tadāviṣṭo rudhireṇa durātmanā
uvāca sūdaṃ śanakaiḥ karṇamūle mahādyutiḥ
gaccha yatkiṃcidānīya māṃsaṃ mānuṣamantataḥ
gārdabhaṃ vāpyathauṣṭraṃ vā sarvaṃ saṃskartumarhasi
kimasau jñāsyate rātrau tvayā bhūyaśca saṃskṛtam
rasavadgandhavaccaiva kṣiprameva samācara
sanatkumāra uvāca
sa evamuktastenātha mānuṣaṃ māṃsamādade
rājāpakāriṇo vyāsa mṛtotsṛṣṭasya kasyacit
athārdharātrasamaye bhāskarākāravarcasam
śatānalasamaprakhyamapaśyanmunisattamam
sa tamarghyeṇa pādyena āsanāgryavareṇa ca
samarcayitvā vidhivadannamasyopapādayat
sa tadannaṃ samānītaṃ samālabhya mahātapāḥ
cukopa kupitaścāha pārthivaṃ pradahanniva
śaktiruvāca
pārthivādhama viprāṇāṃ bhojanaṃ rākṣasocitam
na dīyate vidhijñena tvaṃ tu māmavamanyase
yasmāttvaṃ rākṣasamidaṃ mahyaṃ ditsasi bhojanam
tasmāttvaṃ karmaṇā tena puruṣādo bhaviṣyasi
sanatkumāra uvāca
evamuktastu tejasvī rājā saṃcintya tattadā
uvāca krodharaktākṣo rākṣasāviṣṭacetanaḥ
puruṣādo bhavetyevaṃ māmavocadbhavānyataḥ
tatastvāṃ bhakṣayiṣyāmi bhrātṛbhiḥ sahitaṃ dvija
bhakṣayitvā viśuddhyarthaṃ muktaśāpastataḥ param
cariṣyāmi tapaḥ śuddhaṃ saṃyamyendriyasaṃhatim
pitrā tavābhyanujñātaḥ svarge vatsye yathepsitam
sanatkumāra uvāca
tataḥ sa rājā svaṃ rājyamutsṛjya saha bhāryayā
vanaṃ viveśa tatrābhūtpuruṣādo mahābalaḥ
so 'bhakṣayata tatrāgre śaktimeva mahāmunim
tato bhrātṛśataṃ tasya vasiṣṭhasyaiva paśyataḥ
tataḥ putravadhaṃ ghoraṃ dṛṣṭvā brahmasutaḥ prabhuḥ
notsasarja tadā krodhaṃ vasiṣṭhaḥ kauśikaṃ prati
putraśokena mahatā bhṛśam evānvakīryata
sa baddhvā mahatīṃ kaṇṭhe śilāṃ brahmasutaḥ prabhuḥ
nadyāmātmānamutsṛjya śatadhā sādravadbhayāt
śatadrūriti tāṃ prāhurmunayaḥ saṃśitavratāḥ
punaḥ pāśairdṛḍhairbaddhvā anyasyām asṛjadvaśī
tasyāṃ vipāśaḥ saṃvṛtto vipāśā sābhavattataḥ
tato 'ṭavīṃ samāsādya nirāhāro jitendriyaḥ
vāyubhakṣastadā tasthau svaṃ dehaṃ paritāpayan
atha śuśrāva vedānāṃ dhvanimekasya susvaram
adhīyānasya tatrāśu dhyānam evānvapadyata
athainaṃ cārusarvāṅgī pīnonnatapayodharā
upatasthe 'grataḥ patnī śakterdīnānanekṣaṇā
tāmuvāca kutastvaṃ vai kasyaiṣa śrūyate dhvaniḥ
sovāca dīnayā vācā rudatī śvaśuraṃ tadā
adṛśyantyuvāca
yadaiva sutaduḥkhena nirgato 'syāśramādguro
tadāprabhṛtyevādṛśyā bhagavantamanuvratā
adhīyānasya caivāyaṃ dhvaniḥ putrasya te vibho
udarasthasya te sūnormā duḥkhe tvaṃ manaḥ kṛthāḥ
sanatkumāra uvāca
idānīmasti me vatse jīvitāśeti so 'bravīt
kṣāntiṃ dhṛtiṃ ca saṃsthitya prayayāv āśramaṃ muniḥ
tadāśramapadaṃ gacchanpathi rājānamaikṣata
vasārudhiradigdhāṅgaṃ saudāsaṃ raktalocanam
abhidravantaṃ vegena mantrairastambhayanmuniḥ
tato 'sya nirgataḥ kāyādrakṣaḥ paramadāruṇaḥ
uvāca cainaṃ duṣṭātmandaheyaṃ tvāṃ sabāndhavam
dagdhena ca tvayā kiṃ me gaccha mukto 'si durmate
tataḥ sa mukto dīnātmā rākṣasaḥ krūrakarmakṛt
praṇamya śirasā bhīto jagāma kuśikāntikam
gate niśācare rājā praṇamya śirasā munim
prasādayāmāsa tadā sa covācedamarthavat
na doṣastava rājendra rakṣasādhiṣṭhitasya vai
kṛtāntena hatāḥ putrā nimittaṃ tatra rākṣasaḥ
praśādhi rājyaṃ rājendra pitṛpaitāmahaṃ vibho
brūhi kiṃ vā priyaṃ te 'dya karomi narapuṃgava
rājovāca
icchāmi bhagavanputraṃ tvayotpāditamacyuta
devyāmasyāṃ mahāsattvaṃ tatkuruṣva mama priyam
sanatkumāra uvāca
evamastvityathoktvāsau tasyāṃ patnyāṃ mahāvrataḥ
putraṃ ca śoṇakaṃ nāma janayāmāsa nirvṛtaḥ
taṃ śoṇakaṃ tato rājye svaṃ putramabhiṣicya saḥ
jagāma vanamevāśu sabhāryas tapasi sthitaḥ
vasiṣṭhasyāpi kālena śakteḥ putraḥ pratāpavān
adṛśyantyāṃ samabhavatputro nāmnā parāśaraḥ
vasiṣṭhaṃ tu tadā dhīmāṃstātamevābhyamanyata
tāta tāteti ca muhurvyājahāra piturgurum
tataḥ kadācidvijñāya bhakṣitaṃ rakṣasā śucim
pitaraṃ tapasā mantrairīje rakṣaḥkratau tadā
tatra koṭīḥ sa pañcāśadrakṣasāṃ krūrakarmaṇām
juhāvāgnau mahātejās tato brahmābhyagāddrutam
sutamabhyetya sampūjya vasiṣṭhasahitaḥ prabhuḥ
ṛṣibhirdaivataiścaiva idamāha parāśaram
brahmovāca
devatāste patanti sma yajñairmantrapuraskṛtaiḥ
aṣṭamaṃ sthānametaddhi devānāmādyamīdṛśam
parāśara uvāca
saha devairahaṃ sarvā
dagdhvānyān prathayiṣyāmi tatra lokānna saṃśayaḥ
sanatkumāra uvāca
tasyaivaṃ garvitaṃ vākyaṃ śrutvā devaḥ pitāmahaḥ
uvāca ślakṣṇayā vācā sāntvayaṃstamidaṃ vacaḥ
pitāmaha uvāca
kṛtametanna saṃdeho yathā brūṣe mahāmate
kṣantavyaṃ sarvametattu asmatpriyacikīrṣayā
yaiste pitā mahābhāga bhakṣitaḥ saha sodaraiḥ
ta evāgnau ca hotavyā viśvāmitrasya paśyataḥ
anyeṣāṃ svasti sarvatra devānāṃ saha rākṣasaiḥ
tasya saṃkalpasaṃtapto manyumūlamudāharat
vasiṣṭhasya mahābhāga tvaṃ nivāraya putraka
devāḥ prāñjalayaḥ sarve praṇemuste mahāmunim
ṛṣayaścaiva te sarve vāgbhis tuṣṭuvire tadā
tatasteṣāṃ mahātejā vacāṃsi pratyapūjayat
viśvāmitrasya miṣata idaṃ provāca susvaram
ya eṣāṃ brāhmaṇo vāpi kṣatriyo vā durātmavān
rakṣasāṃ pakṣamāsthāya pratīkāraṃ kariṣyati
tamapyatrāpi saṃkruddhastapoyogabalānvitaḥ
vihatya tapaso yogāddhoṣye dīpte vibhāvasau
sanatkumāra uvāca
tato devāḥ sagandharvāḥ pitāmahapuraḥsarāḥ
prabhāvaṃ tasya taṃ jñātvā parāśaramapūjayan
huteṣu ca tatasteṣu rākṣaseṣu durātmasu
saṃjahāra tataḥ sattraṃ brahmaṇo 'numate tadā
sanatkumāra uvāca
ya imaṃ śrāddhakāle vā daive karmaṇi vā dvijān
śrāvayeta śucirbhūtvā na taṃ hiṃsanti rākṣasāḥ
parāśarasyedamadīnasambhavaṃ viśuddhavākkarmavidhānasambhavam
niśāmya vipraḥ kulasiddhisambhavaṃ na rākṣasaṃ gacchati yonisambhavam
sanatkumāra uvāca
evaṃ tava pitā vyāsa rakṣaḥsattraṃ samāharat
samāpayitvā ca punastapastepe ca bhāsvaram
tamāgatya vasiṣṭhastu tapasā bhāskaradyutim
uvāca prītisampannamidamarthavadavyayaḥ
vasiṣṭha uvāca
pitaraḥ putrakāmā vai tapaḥ kṛtvātiduścaram
putramutpādayanti sma tapojñānasamanvitam
ayaṃ naḥ saṃtatiṃ caiva jñānavāṃstapasānvitaḥ
kariṣyati gatiṃ caiva iti vedavido viduḥ
sa tvaṃ tapo'nvitaścaiva jñānavānyaśasānvitaḥ
putraḥ putravatāṃ śreṣṭho vihīnaḥ prajayā vibho
tasmātpitṝṇām ānṛṇyaṃ gaccha vratavatāṃ vara
sutamutpādaya kṣipramadhikaṃ samameva vā
sanatkumāra uvāca
sa evamuktastejasvī vasiṣṭhenāmitātmanā
mainākaṃ parvataṃ prāpya tapastepe suduścaram
tasya kālena mahatā tapasā bhāvitasya tu
umāpatirvaraṃ prādātsa ca vavre sutaṃ śubham
sa labdhavara āgamya yayāce putrakāraṇāt
kṣetraṃ supariśuddhaṃ ca svaputro yatra sambhavet
saṃbhraman dāśarājasya duhitṛtvamupāgatām
pitṛkanyāṃ tataḥ kālīmapaśyaddivyarūpiṇīm
matsīgarbhasamutpannāṃ vasorbījāśanātpurā
adrikāmapsaraḥśreṣṭhāṃ brahmatejomayīṃ śubhām
tasyāṃ sa janayāmāsa varaṃ dattvā mahātapāḥ
bhavantaṃ tapasāṃ yoniṃ śrautasmārtapravartakam
tava putro 'bhavaccāpi śuko yogavidāṃ varaḥ
tasya putrāśca catvāraḥ kanyā caikā sumadhyamā
vyāsa uvāca
kathaṃ vairaṃ samabhavadviśvāmitravasiṣṭhayoḥ
kathaṃ cāpagataṃ bhūya etadicchāmi veditum
sanatkumāra uvāca
parāśare tu garbhasthe vipratvaṃ gādhije gate
sarasvatyāṃ kurukṣetre dvayorapyāśramau tayoḥ
tatra vairamanusmṛtya viśvāmitreṇa dhīmatā
miṣatastu vasiṣṭhasya hataṃ putraśataṃ ruṣā
munirapyāha tatrāsau viśvāmitraḥ pratāpavān
sarasvatīmathaikānte vasiṣṭhaṃ me mahāpage
srotasā mahatākṣipya snāyamānamihānaya
saivamuktā tu taṃ gatvā vasiṣṭhaṃ prāha duḥkhitā
yaduktavāṃstu gādheyaḥ sa covāca mahānadīm
evaṃ kuru mahābhāge māṃ nayasva yathepsitam
mā te krūraḥ sa gādheyaḥ śāpaṃ dadyāt sudustaram
sanatkumāra uvāca
gādheyasya tataḥ sā tu juhvato 'gniṃ divākare
madhyaṃ prāpte 'nayadvegādvasiṣṭhaṃ srotasā śubhā
taṃ dṛṣṭvāpahṛtaṃ vyāsa srotasā munisattamam
uvāca chadmanā yasmādvegenāpahṛtastvayā
tasmāttvaṃ karmaṇānena sāsṛktoyā bhaviṣyasi
viśvāmitreṇa sā śaptā nadī lokasukhapradā
avahadrudhiraṃ caiva māṃsamedastathaiva ca
atha tīrthaprasaṅgena munibhiḥ samupāgataiḥ
anugrahaḥ kṛtastasyā yena svacchajalābhavat
mahatastapasaḥ śaktyā kālena mahatā tadā
vasiṣṭhasya ca tāṃ kṣāntiṃ jñātvā sa ṛṣipuṃgavaḥ
viśvāmitro mahātejā vasiṣṭhe vairamatyajat
evaṃ tau vairamanyonyaṃ jahaturmunisattamau
sanatkumāra uvāca
ya imaṃ śṛṇuyānnityaṃ brāhmaṇāñ śrāvayīta vā
sa dustarāṇi durgāṇi taratyaśrāntapauruṣaḥ
hrīpauruṣaudāryavihārasattvaiḥ samanvitaḥ sojjvalacāruveṣaḥ
bhavecca sarvāmararājatulyastripiṣṭape krīḍati cecchayā svayam
evaṃ tadabhavadvyāsa viśvāmitravasiṣṭhayoḥ
vairaṃ samāptaṃ lokānāṃ hitārthaṃ punareva ca
vyāsa uvāca
umāharau tu deveśau cakraturyacca saṃgatau
tanme sarvamaśeṣeṇa kathayasva mahāmune
sanatkumāra uvāca
umāharau tu saṃgamya parasparamaninditau
śālaṅkasyānvaye vipraṃ yuyujāte vareṇa ha
sa cāpyayonijaḥ putra ārādhya parameśvaram
rudreṇa samatāṃ labdhvā mahāgaṇapatirbabhau
vyāsa uvāca
kathaṃ nandī samutpannaḥ kathaṃ cārādhya śaṃkaram
samānatvamagācchambhoḥ pratīhāratvameva ca
sanatkumāra uvāca
abhūdṛṣiḥ sa dharmātmā śilādo nāma vīryavān
tasyābhūc chilakair vṛttiḥ śilādastena so 'bhavat
apaśyallambamānāṃstu gartāyāṃ sa pitṝn dvijaḥ
vicchinnasaṃtatīnghoraṃ nirayaṃ vai prapetuṣaḥ
tair ukto 'patyakāmaistu devaṃ lokeśamavyayam
ārādhaya mahādevaṃ sutārthaṃ dvijasattama
tasya varṣasahasreṇa tapyamānasya śūladhṛk
śarvaḥ somo gaṇavṛto varado 'smītyabhāṣata
taṃ dṛṣṭvā somamīśeśaṃ praṇataḥ pādayorvibhoḥ
harṣagadgadayā vācā tuṣṭāva vibudheśvaram
namaḥ paramadevāya maheśāya mahātmane
sraṣṭre sarvasureśānāṃ brahmaṇaḥ pataye namaḥ
namaḥ kāmāṅganāśāya yogasambhavahetave
namaḥ parvatavāsāya dhyānagamyāya vedhase
ṛṣīṇāṃ pataye nityaṃ devānāṃ pataye namaḥ
vedānāṃ pataye caiva yogināṃ pataye namaḥ
pradhānāya namo nityaṃ tattvāyāmarasaṃjñiṇe
varadāya ca bhaktānāṃ namaḥ sarvagatāya ca
tanmātrendriyabhūtānāṃ vikārāṇāṃ guṇaiḥ saha
sraṣṭre ca pataye caiva namaśca prabhaviṣṇave
jagataḥ pataye caiva jagatsraṣṭre namaḥ sadā
prakṛteḥ pataye nityaṃ puruṣātparagāmine
īśvarāya namo nityaṃ yogagamyāya raṃhase
saṃsārotpattināśāya sarvakāmapradāya ca
śaraṇyāya namo nityaṃ namo bhasmāṅgarāgiṇe
namaste 'yograhastāya tejasāṃ pataye namaḥ
sūryānilahutāśāmbucandrākāśadharāya ca
sthitāya sarvadā nityaṃ namas trilokavedhase
stotavyasya kuto deva viśrāmastava vidyate
yadā hetustvamevāsya jagataḥ sthitināśayoḥ
aśaraṇyasya deveśa tvattaśca śaraṇārthinaḥ
prasādaṃ paramālambya varado bhava viśvakṛt
sanatkumāra uvāca
yaḥ stotrametadakhilaṃ paṭhate dvijanmā prātaḥ śucirniyamavānpurato dvijānām
taṃ brahmarākṣasaniśācarabhūtayakṣā hiṃsanti no dvipadapannagapūtanāśca
tataḥ sa bhagavāndevaḥ stūyamānaḥ sahomayā
uvāca varado 'smīti brūhi yatte manogatam
tamevaṃvādinaṃ devaṃ śilādo 'bhyarcayattadā
uvāca cedaṃ deveśaṃ sa vācā sajjamānayā
bhagavanyadi tuṣṭo 'si yadi deyo varaśca me
icchāmyātmasamaṃ putraṃ mṛtyuhīnamayonijam
evamuktastato devaḥ prīyamāṇastrilocanaḥ
evamastviti taṃ procya tatraivāntaradhīyata
gate tasminmaheṣvāse ṛṣiḥ paramapūjitaḥ
svamāśramamupāgamya ṛṣibhyo 'kathayattataḥ
taiḥ praśastastataścaiva kālena munisattama
yiyakṣuryajñabhūmiṃ svāṃ lāṅgalena cakarṣa tām
tasyāṃ tu kṛṣyamāṇāyāṃ sītāyāṃ tatsamutthitaḥ
saṃvartakānalaprakhyaḥ kumāraḥ pratyadṛśyata
sa taṃ dṛṣṭvā tathodbhūtaṃ kumāraṃ dīptatejasam
rākṣaso 'yamiti jñātvā bhayānnopasasāra tam
kumāro 'pi tathodbhūtaḥ pitaraṃ dīptatejasam
upāsarpata dīnātmā tāta tāteti cābravīt
sa tātetyucyamāno 'pi yadā taṃ nābhyanandata
tato vāyustamākāśe śilādaṃ prāha susvaram
vāyuruvāca
śālaṅkāyana putraste yo 'sau devena śambhunā
ayonijaḥ purā dattaḥ sa eṣa pratinandaya
yasmānnandīkaraste 'yaṃ sadaiva dvijasattama
tasmānnandīti nāmnāyaṃ bhaviṣyati sutastava
sanatkumāra uvāca
tataḥ sa vāyuvacanānnandinaṃ pariṣasvaje
gṛhītvā cāśramaṃ svena so 'nayattuṣṭivardhanam
cūḍopanayanādīni karmāṇyasya cakāra saḥ
kṛtvā cādhyāpayāmāsa vedānsāṅgānaśeṣataḥ
āyurvedaṃ dhanurvedaṃ gāndharvaṃ śabdalakṣaṇam
hastināṃ caritaṃ yacca naranāryośca lakṣaṇam
śilpāni caiva sarvāṇi nimittajñānameva ca
bhūtagrāmacikitsāṃ ca mātṝṇāṃ caritaṃ ca yat
bhujaṃgānāṃ ca sarveṣāṃ yacca kiṃcidviceṣṭitam
abdairadhītavānsarvaṃ vyāsa pañcabhireva ca
dakṣaḥ śucir adīnātmā priyavāganasūyakaḥ
sarvalokapriyo nityaṃ manonayananandanaḥ
tasyātha saptame varṣe ṛṣī divyau tapodhanau
āśramaṃ samanuprāptau śilādasya mahaujasau
tāv abhyarcya yathānyāyaṃ śilādaḥ sumahātapāḥ
sukhāsīnau samālakṣya āsane paramārcitau
mitrāvaruṇanāmānau tapoyogabalānvitau
abhijñau sarvabhūtānāṃ trailokye sacarācare
tābhyāmanujñātaścaiva niṣasāda varāsane
upaviṣṭastataḥ prīta iṣṭābhirvāgbhirastuvat
tābhyāṃ pṛṣṭaśca kaccitte putrastuṣṭipradaḥ śubhaḥ
svādhyāyaniyataḥ kaccitkacciddharmasya saṃtatiḥ
kaccinna vṛddhānbālo na gurūnvāpyavamanyate
kaccinniyamavāṃścaiva kaccittuṣṭipradaḥ satām
sa evamuktastejasvī śilādaḥ putravatsalaḥ
uvāca guṇavānsamyakkulavaṃśavivardhanaḥ
tamāhūya sa tuṣṭyā tu putraṃ nandinamacyutam
tayoḥ pādeṣu śirasā apātayata nandinam
tau tu tasyāśiṣaṃ devau prayuṅkto dharmanityatām
guruśuśrūṣaṇe bhāvaṃ lokāṃścaiva tathākṣayān
sanatkumāra uvāca
śilādastāmathālakṣya āśiṣaṃ devayostadā
visṛjya nandinaṃ bhītaḥ so 'pṛcchadṛṣisattamau
śilāda uvāca
bhagavantāv ṛṣī satyau gatijñau sarvadehinām
kimarthaṃ mama putrasya dīrghamāyur ubhāv api
prayuktavantau samyaktu nāśiṣaṃ munisattamau
mitrāvaruṇāv ūcatuḥ
tavaiṣa tanayastāta alpāyuḥ sarvasaṃmataḥ
ato 'nyadvarṣamekaṃ vai jīvitaṃ dhārayiṣyati
sanatkumāra uvāca
tataḥ sa śokasaṃtapto nyapatadbhuvi duḥkhitaḥ
visṛjya ṛṣiśārdūlāv ekākī vilalāpa ca
tasya śokādvilapataḥ svaraṃ śrutvā sutaḥ śubhaḥ
nandyāgāttamathāpaśyatpitaraṃ duḥkhitaṃ bhṛśam
nandyuvāca
kena tvaṃ tāta duḥkhena dūyamānaḥ prarodiṣi
duḥkhaṃ te kuta udbhūtaṃ jñātumicchāmyahaṃ pitaḥ
śilāda uvāca
putra tvaṃ kila varṣeṇa jīvitaṃ samprahāsyasi
ūcatustāv ṛṣītyevaṃ tato māṃ kṛcchramāviśat
nandyuvāca
satyaṃ devaṛṣī tāta na tāv anṛtam ūcatuḥ
tathāpi tu na mṛtyurme prabhaviṣyati mā śucaḥ
śilāda uvāca
kiṃ tapaḥ kiṃ parijñānaṃ ko yogaḥ kaḥ śramaśca te
yena tvaṃ mṛtyumudyuktaṃ vañcayiṣyasi kathyatām
nandyuvāca
na tāta tapasā mṛtyuṃ vañcayiṣye na vidyayā
mahādevaprasādena mṛtyuṃ jeṣyāmi nānyathā
drakṣyāmi śaṃkaraṃ devaṃ tato mṛtyurna me bhavet
naṣṭe mṛtyau tvayā sārdhaṃ ciraṃ vatsyāmi nirvṛtaḥ
śilāda uvāca
mayā varṣasahasreṇa tapastaptvā suduścaram
mahādevaḥ purā dṛṣṭo labdhastvaṃ me yataḥ sutaḥ
bhavāṃstu varṣeṇaikena tapasā nātibhāvitaḥ
kathaṃ draṣṭā mahādevametadicchāmi veditum
nandyuvāca
na tāta tapasā devo dṛśyate na ca vidyayā
śuddhena manasā bhaktyā dṛśyate parameśvaraḥ
tvayā visṛṣṭo gatvāham acireṇa trilocanam
draṣṭā tāta na saṃdeho visṛjāśu tatastu mām
tiṣṭhantaṃ māṃ yamo 'bhyetya paśyataste 'bhisaṃmatam
na hiṃsati tathā tasmāditastāta vrajāmyaham
tiṣṭhantaṃ vā śayānaṃ vā dhāvantaṃ patitaṃ tathā
na pratīkṣati vai mṛtyuriti buddhvā śamaṃ vraja
avatīrya jalaṃ divyaṃ bhāvaṃ śuddhaṃ samāsthitaḥ
abhyasya raudramadhyāyaṃ tato drakṣyāmi śaṃkaram
japataścāpi yuktasya rudrabhāvārpitasya ca
na mṛtyukālā bahavaḥ kariṣyanti mama vyathām
sanatkumāra uvāca
tamevaṃvādinaṃ matvā bruvāṇaṃ śuddhayā girā
vyasarjayad adīnātmā kṛcchrātputraṃ mahātapāḥ
abhivandya pituḥ pādau śirasā sa mahāyaśāḥ
pradakṣiṇaṃ samāvṛtya sampratasthe 'tiniścitaḥ
abhivādya ṛṣīnsarvānsa didṛkṣurudāradhīḥ
muniḥ sa devamagamatpraṇatārtiharaṃ haram
sanatkumāra uvāca
nirgato 'tha tato nandī jagāma saritāṃ varām
bhuvanām iti vikhyātāṃ sarvalokasukhāvahām
tāṃ praviśya tato dhīmānekāgro hradamāsthitaḥ
sa jajāpa tadā rudrānmṛtyorbhītaḥ samāhitaḥ
japatā tena tatraiva tatpareṇa tadāśiṣā
koṭirekā yadā japtā tadā devastutoṣa ha
tamāgatyāha bhagavāñcharva ugraḥ kapardimān
nandiṃstuṣṭo 'smi bhadraṃ te varaṃ vṛṇu yathepsitam
uvāca praṇato bhūtvā praṇatārtiharaṃ haram
dvitīyāṃ japtumicchāmi koṭiṃ bhagavatāṃ vibho
evamastviti devo 'pi procyāgacchadyathāgatam
sanatkumāra uvāca
so 'vatīrya tato bhūyaḥ prayatātmā tathaiva ha
jajāpa koṭimanyāṃ tu rudramevānucintayan
dvitīyāyāṃ tataḥ koṭyāṃ sampūrṇāyāṃ vṛṣadhvajaḥ
abhyājagāma taṃ caiva varado 'smītyabhāṣata
sa prāha bhagavankoṭiṃ tṛtīyāmapi kālahan
japtumicchāmi deveśa tvatprasādādahaṃ vibho
evamastviti bhūyo 'pi bhagavānpratyuvāca ha
uktvā jagāma svaṃ veśma devyā saha mahādyutiḥ
tatastṛtīyāṃ rudrāṇāṃ koṭimanyāṃ jajāpa ha
yugāntādityasaṃkāśastataḥ samabhavaddvijaḥ
tasya koṭītraye vyāsa samāpte jvalanatviṣaḥ
somaḥ saha gaṇairdevastaṃ deśamupacakrame
sa taṃ kareṇa saṃgṛhya uddhṛtya salilācca ha
saṃmṛjāno 'grahastena nandinaṃ kālahābravīt
deva uvāca
śailāde varado 'haṃ te tapasānena toṣitaḥ
sādhu japtaṃ tvayā dhīmanbrūhi yatte manogatam
śailādiruvāca
japeyaṃ koṭimanyāṃ tu bhūyo 'pi tava tejasā
varametaṃ vṛṇe deva yadi tuṣṭo 'si me vibho
bhagavānuvāca
kiṃ te japtena bhūyo 'pi tuṣṭo 'smi tava sarvathā
yadyattvaṃ vṛṇuṣe kāmaṃ sarvaṃ tat pradadāni te
brahmatvamatha viṣṇutvam indratvam atha vāyutām
ādityo bhava rudro vā brūhi kiṃ vā dadāni te
sanatkumāra uvāca
sa evamukto devena śirasā pādayornataḥ
tuṣṭāva purakāmāṅgakratuparvatanāśanam
nandyuvāca
namo devātidevāya mahādevāya vai namaḥ
namaḥ kāmāṅganāśāya nīlakaṇṭhāya vai namaḥ
namastuṣitanāśāya trailokyadahanāya ca
namaḥ kālogradaṇḍāya ugradaṇḍāya vai namaḥ
namo nīlaśikhaṇḍāya sahasraśirase namaḥ
sahasrapāṇaye caiva sahasracaraṇāya ca
sarvataḥpāṇipādāya sarvato'kṣimukhāya ca
sarvataḥśrutaye caiva sarvamāvṛtya tiṣṭhate
namaste rukmavarṇāya tathaivātīndriyāya ca
namaḥ kanakaliṅgāya sarvaliṅgāya vai namaḥ
namaścandrārkavarṇāya yogeśāyājitāya ca
pinākapāṇaye caiva śūlamudgarapāṇaye
gadine khaḍgine caiva paraśvadhadharāya ca
rathine varmiṇe caiva maheṣvāsāya vai namaḥ
namastriśūlahastāya ugradaṇḍadharāya ca
namo gaṇādhipataye rudrāṇāṃ pataye namaḥ
namaḥ sahasranetrāya śatanetrāya vai namaḥ
ādityānāṃ ca pataye vasūnāṃ pataye namaḥ
namaḥ pṛthivyāḥ pataye ākāśapataye namaḥ
namaḥ svarlokapataye umāyāḥ pataye namaḥ
namo yogādhipataye sarvayogapradāya ca
dhyānine dhyāyamānāya dhyānibhiḥ saṃstutāya ca
mṛtyave kāladaṇḍāya yamāya ca mahātmane
devādhipataye caiva divyasaṃhananāya ca
yajñāya vasudānāya svargāyājanmadāya ca
savitre sarvadevānāṃ dharmāyānekarūpiṇe
amṛtāya vareṇyāya sarvadevastutāya ca
brahmaṇaśca śirohartre yajñasya ca mahātmanaḥ
tripuraghnāya cogrāya sarvāśubhaharāya ca
umādehārdharūpāya lalāṭanayanāya ca
mahiṣāndhakabhettāya sraṣṭre vai parameṣṭhine
brahmaṇo gurave caiva brahmaṇo janakāya ca
kumāragurave caiva kumāravaradāya ca
haline musalaghnāya mahāhāsāya vai namaḥ
mṛtyupāśograhastāya takṣakabrahmasūtriṇe
savidyudghanavāhāya tathaiva vṛṣayāyine
himavadvindhyavāsāya meruparvatavāsine
kailāsavāsine caiva dhaneśvarasakhāya ca
viṣṇordehārdhadattāya tasyaiva varadāya ca
sarvabhūtāsamajñāya sarvabhūtānukampine
antarbhūtādhibhūtāya prāṇināṃ jīvadāya ca
manase manyamānāya atimānāya caiva hi
budhyamānāya buddhāya draṣṭre vai cakṣuṣe namaḥ
namaste sparśayitre ca tathaiva sparśanāya ca
namaste rasayitre ca tathaiva rasanāya ca
namo ghrāṇāya ghrātre ca śrotre śrotrāya caiva hi
hastine caiva hastāya tathā pādāya pādine
namo 'stvānandakartre ca ānandāya ca vai namaḥ
vāce 'tha vāgmine caiva tanmātrāya mahātmane
sūkṣmāya caiva sthūlāya sattvāya rajase namaḥ
namaśca tamase nityaṃ kṣetrajñāyājitāya ca
viṣṇave lokatantrāya prajānāṃ pataye namaḥ
manave saptaṛṣaye tapyamānāya tāpine
brahmaṇyāyātha śuddhāya tathā durvāsase namaḥ
śilpine śilpanāthāya viduṣe viśvakarmaṇe
atraye bhṛgave caiva tathaivāṅgirase namaḥ
pulahāya pulastyāya kratudakṣānalāya ca
dharmāya rucaye caiva vasiṣṭhāya namo 'stu te
bhūtāya bhūtanāthāya kuṣmāṇḍapataye namaḥ
tiṣṭhate dravate caiva gāyate nṛtyate 'pi ca
avaśyāyāpyavadhyāya ajarāyāmarāya ca
akṣayāyāvyayāyaiva tathāpratihatāya ca
anāveśyāya sarveṣāṃ dṛśyāyādṛśyarūpiṇe
sūkṣmebhyaścāpi sūkṣmāya sarvagāya mahātmane
namaste bhagavaṃstryakṣa namaste bhagavañchiva
namaste sarvalokeśa namaste lokabhāvana
na me devādhipatyena brahmatvenāthavā punaḥ
na viṣṇutvena deveśa nāpīndratvena bhūtapa
icchāmyahaṃ taveśāna gaṇatvaṃ nityamavyayam
nityaṃ tvāṃ sagaṇaṃ sāmbaṃ prasannaṃ saparicchadam
draṣṭumicchāmi deveśa eṣa me dīyatāṃ varaḥ
tvaṃ no gatiḥ purā deva tvaṃ caivārtāyanaṃ prabhuḥ
śaraṇaṃ ca tvamevātha nānyaṃ paśyāmi karhicit
tvayā tyaktasya caivāśu vināśo nātra saṃśayaḥ
anyāṃ gatiṃ na paśyāmi yasyā ātyantikaṃ śubham
anuraktaṃ ca bhaktaṃ ca tvatparaṃ tvadapāśrayam
pratīccha māṃ sadā deva eṣa me dīyatāṃ varaḥ
sanatkumāra uvāca
ya imaṃ prātarutthāya paṭhedavimanā naraḥ
sa dehabhedamāsādya nandīśvarasamo bhavet
yaścemaṃ śṛṇuyānnityaṃ śrāvayedvā dvijātiṣu
so 'śvamedhaphalaṃ prāpya rudraloke mahīyate
śrutvā sakṛdapi hy etaṃ stavaṃ pāpapraṇāśanam
yatra tatra mṛto vyāsa na durgatimavāpnuyāt
yo 'dhītya nityaṃ stavametamagryaṃ devaṃ sadābhyarcayate yatātmā
kiṃ tasya yajñairvividhaiśca dānaistīrthaiḥ sutaptaiśca tathā tapobhiḥ
sanatkumāra uvāca
tatastu devadeveśo bhaktyā paramayā yutam
aśrupūrṇekṣaṇaṃ dīnaṃ pādayoḥ śirasā natam
karābhyāṃ susukhābhyāṃ tu saṃgṛhya paramārtihā
utthāpya nayane somaḥ aśrupūrṇe mamārja ha
uvāca cainaṃ tuṣṭātmā vacasāpyāyayanniva
nirīkṣya gaṇapānsarvāndevyā saha tadā prabhuḥ
deva uvāca
jāne bhaktiṃ tava mayi jāne cārtiṃ tavānagha
tasya sarvasya śailāde udarkaṃ saṃniśāmaya
amaro jarayā tyakto nityaṃ duḥkhavivarjitaḥ
akṣayaścāvyayaścaiva sapitā sasuhṛjjanaḥ
mameṣṭo gaṇapaścaiva madvīryo matparākramaḥ
iṣṭo mama sadā caiva mama pārśvagataḥ sadā
madrūpaścaiva bhavitā mahāyogabalānvitaḥ
ṛddhimaccaiva te dvīpaṃ kṣīrodamamṛtākaram
saṃvāsaṃ samprayacchāmi tatra raṃsyasi sarvadā
kuśeśayamayīṃ mālāmavamucyātmanastataḥ
ābabandha mahātejā nandine divyarūpiṇīm
sa tayā mālayā nandī babhau kaṇṭhāvasaktayā
tryakṣo daśabhujaḥ śrīmāndvitīya iva śaṃkaraḥ
tatastaṃ vai samādāya hastena bhagavānharaḥ
uvāca brūhi kiṃ te 'dya dadāni varamuttamam
āśramaścāyamatyarthaṃ tapasā tava bhāvitaḥ
japyeśvara iti khyāto mama guhyo bhaviṣyati
samantādyojanaṃ kṣetraṃ divyaṃ devagaṇairvṛtam
siddhacāraṇasaṃkīrṇamapsarogaṇasevitam
siddhikṣetraṃ paraṃ guhyaṃ bhaviṣyati na saṃśayaḥ
karmaṇā manasā vācā yatkiṃcitkurute naraḥ
śubhaṃ vāpyaśubhaṃ vātra sarvaṃ bhavitṛ tacchubham
jāpyaṃ mānasaṃ tulyaṃ vai rudrāṇāṃ tadbhaviṣyati
yatra tatra mṛtā martyā yāsyanti tava lokatām
tato jaṭāsrutaṃ vāri gṛhītvā hāranirmalam
uktvā nadī bhavasveti visasarja mahātapāḥ
sā tato divyatoyā ca puṇyā maṇijalā śubhā
haṃsakāraṇḍavākīrṇā cakravākopaśobhitā
padmotpalavanopetā prāvartata mahānadī
strīrūpadhāriṇī caiva prāñjaliḥ śirasā natā
padmotpaladalābhākṣī mahādevamupasthitā
tāmuvāca tato devo nadīṃ svayamupasthitām
yasmājjaṭodakāddevi pravṛttā tvaṃ śubhānane
tasmāj jaṭodā nāmnā tvaṃ bhaviṣyasi saridvarā
tvayi snānaṃ tu yaḥ kuryācchuciḥ prayatamānasaḥ
so 'śvamedhaphalaṃ prāpya rudraloke mahīyate
sanatkumāra uvāca
tato devyā mahādevo nandīśvaram atiprabham
putraste 'yamiti procya pādayostaṃ vyanāmayat
sā tamāghrāya śirasi pāṇibhyāṃ parimārjatī
putrapremṇābhyaṣiñcattaṃ srotobhiḥ stanajais tribhiḥ
payasā śaṅkhagaureṇa devī devaṃ nirīkṣatī
tāni srotāṃsi trīṇyasyāḥ srutānyoghavatī nadī
nadīṃ trisrotasīṃ puṇyāṃ tatastāmavadaddharaḥ
trisrotasaṃ nadīṃ dṛṣṭvā vṛṣaḥ paramaharṣitaḥ
nanarda nādāttasmācca saridanyā tato 'bhavat
yasmādvṛṣabhanādena pravṛttā sā mahānadī
tasmāḍ ḍhitkirikāṃ tāṃ vai uvāca vṛṣabhadhvajaḥ
jāmbūnadamayaṃ citraṃ svaṃ devaḥ paramādbhutam
mukuṭaṃ cābabandhāsmai kuṇḍale cāmṛtodbhave
taṃ tathābhyarcitaṃ vyomni dṛṣṭvā meghaḥ prabhākaraḥ
devopavāhyaḥ siṣice sanādaḥ sataḍidguṇaḥ
tasyābhiṣiktasya tadā pravṛtte srotasī bhṛśam
yasmātsuvarṇānniḥsṛtya nadyekā sampravartata
svarṇodaketi nāmnā tāṃ mahādevo 'bhyabhāṣata
jāmbūnadamayādyasmāddvitīyā mukuṭācchubhāt
prāvartata nadī puṇyā ūcur jambūnadīti tām
etatpañcanadaṃ nāma japyeśvarasamīpagam
vyākhyātaṃ phalametāsāṃ jaṭodāyāṃ mahātmanā
tacca pañcanadaṃ divyaṃ devaṃ japyeśvaraṃ ca tam
trirātropoṣito gatvā snātvābhyarcya ca śūlinam
nandīśvarasyānucaraḥ kṣīrodanilayo bhavet
yastu japyeśvare prāṇānparityajati dustyajān
niyamenānyathā vāpi sa me gaṇapatirbhavet
nandīśvarasamo nityaḥ śāśvataḥ akṣayo 'vyayaḥ
mama pārśvādanapagaḥ priyaḥ saṃmata eva ca
japyeśvaraṃ pañcanadaṃ ca tadvai yo mānavo 'bhyetya jahāti deham
sa me sadā syādgaṇapo variṣṭhastvayā samaḥ kāntivapuśca nityam
sanatkumāra uvāca
te gaṇeśā mahāsattvāḥ sarve deveśvareśvarāḥ
praṇamya devaṃ devīṃ ca idaṃ vacanamabruvan
bhagavandevatārighna devadevāmbikāpate
kimarthaṃ vayamāhūtā ājñāpaya kṛtaṃ hi tat
kiṃ sāgarāñchoṣayāmo yamaṃ vā saha kiṃkaraiḥ
hanmo mṛtyumutāmṛtyurna bhavatvadya padmajaḥ
baddhvendraṃ saha devaiśca saviṣṇuṃ saha vāyunā
ānayāmaḥ susaṃkruddhā daityānvā saha dānavaiḥ
kasyādya vyasanaṃ ghoraṃ kariṣyāmastavājñayā
kasya vādyotsavaṃ deva sarvakāmasamṛddhimat
tāṃs tathāvādinaḥ sarvānnamato bhaktavatsalaḥ
uvāca devaḥ sampūjya gaṇāngaṇapatirbhavaḥ
deva uvāca
śṛṇudhvaṃ yatkṛte yūyamihāhūtā jagaddhitāḥ
śrutvā ca prayatātmānaḥ kurudhvaṃ tadaśaṅkitāḥ
nandīśvaro 'yaṃ putro naḥ sarveṣāmīśvareśvaraḥ
priyo 'granāyakaścaiva senānīr vaḥ samāhitaḥ
tamimaṃ mama saṃdeśādyūyaṃ sarve 'bhisaṃmatāḥ
senānyam abhiṣiñcadhvaṃ mahāyogapatiṃ patim
adyaprabhṛti yuṣmākamayaṃ nandīśvaraḥ śubhaḥ
priyo gauravayuktaśca senānīr amaraḥ prabhuḥ
sanatkumāra uvāca
evamukte bhagavatā gaṇapāḥ sarva eva te
evamastviti saṃmantrya sambhārānāharaṃstataḥ
tasya rūpāśrayaṃ divyaṃ jāmbūnadamayaṃ śubham
āsanaṃ merusaṃkāśaṃ manoramamathāharan
śātakumbhamayaṃ cāpi cārucāmīkaraprabham
muktādāmāvalambaṃ ca maṇiratnāvabhāsitam
stambhaiśca vaiḍūryamayaiḥ kiṅkiṇījālasaṃvṛtam
cāruratnakasaṃyuktaṃ maṇḍapaṃ viśvatomukham
kṛtvā cakruśca tanmadhye tadāsanavaraṃ śubham
tasyāgrataḥ pādapīṭhaṃ nīlaṃ vajrāvabhāsitam
cakruḥ pādapratiṣṭhārthaṃ kalaśau cāsya pārśvagau
sampūrṇau paramāmbhobhiraravindāvṛtānanau
agrato 'gniṃ samādhāya vṛṣabhaṃ cāpi pārśvataḥ
savatsāṃ surabhiṃ cāpi tasya pārśve 'tha dakṣiṇe
chattraṃ śataśalākaṃ ca jāmbūnadamayaṃ śubham
śaṅkhahārāmbugaureṇa pṛṣṭhenābhivirājitam
vyajanaṃ candraśubhraṃ ca hemadaṇḍaṃ sucārumat
mālāṃ kuśeśayānāṃ ca bhramarāvalisevitām
āninyustatra gaṇapā nandyāvartāṃśca kāñcanān
punarvasuṃ ca puṣyaṃ ca dvau matsyau varuṇālayau
svastikaṃ vardhamānaṃ ca śrīvatsaṃ caiva kāñcanam
kīcakā veṇavaścaiva kanyā caivābhipūjitā
airāvataṃ supratīkaṃ gajāv etau ca pūjitau
dhvajaṃ ca pūjitaṃ divyaṃ śaṅkhaṃ caivenduvarcasam
kalaśānāṃ sahasraṃ ca kāñcanānāṃ suvarcasām
rājatānāṃ sahasraṃ ca pārthivānāṃ tathaiva ca
tāmrāṇāmatha divyānāṃ sahasramanalatviṣām
vāsoyugaṃ vṛkṣajaṃ ca virajaḥ sūkṣmameva ca
mukuṭaṃ kāñcanaṃ caiva sukṛtaṃ viśvakarmaṇā
kuṇḍale cāmale divye vajraṃ caiva varāyudham
paṭṭisaṃ ca mahaddivyaṃ śūlaṃ cāśanimeva ca
jāmbūnadamayaṃ sūtraṃ keyūradvayameva ca
hāraṃ ca maṇicitrāṅgaṃ rocanārucakaṃ tathā
nalabhāṃ pāriyātraṃ ca varṣaṃ kaṅkaṇim eva ca
darbhāṃśca divyāṃ samidhamājyaṃ dhūpamathāpi ca
samantānninyuravyagrā gaṇapā devasaṃmatāḥ
tato diśaḥ samudrāśca varuṇaḥ sadhaneśvaraḥ
yamo 'gnirvasavaścaiva candrādityau grahaiḥ saha
tārārūpāṇi sarvāṇi nakṣatrāṇi dhruvastathā
rudrā rakṣāṃsi yakṣāśca aśvinau daityadānavāḥ
gandharvāpsarasaścaiva nāradaḥ parvatastathā
pṛthivī ca samudrāśca varṣāṇi girayastathā
vṛkṣāśca vīrudhaścaiva oṣadhyaśca mahābalāḥ
nadyaḥ sarvāḥ samājagmuḥ paśavaścaiva sarvaśaḥ
lokasya mātaraścaiva pṛthivī svarga eva ca
bhūtāni prakṛtiścaiva indriyāṇi ca sarvaśaḥ
tīrthāni caiva sarvāṇi dānāni vividhāni ca
ṛco yajūṃṣi sāmāni atharvāṅgirasāv api
yajñāśca kratavaścaiva iṣṭayo niyamāstathā
chandāṃsi caiva sarvāṇi piśācā devayonayaḥ
brahmā ca ṛṣayaścaiva viṣṇuḥ sānucarastathā
teṣvāgateṣu sarveṣu bhagavāngovṛṣadhvajaḥ
sarvakāryavidhiṃ kartumādideśa pitāmaham
ekaikaṃ kalaśaṃ tatra sarvauṣadhisamanvitam
kṛtvādbhiḥ pūrayitvā ca kuśeśayamukhāvṛtam
jayāṃ ca vijayāṃ caiva siṃhīṃ vyāghrīṃ tathaiva ca
suvarcalāṃ śaṅkhapuṣpīṃ viṣṇukrāntāṃ punarnavām
kumārīṃ candrakāntāṃ ca mṛtasaṃjīvanīmapi
ādityavarcasaṃ caiva amṛtāṃ śrīniketanām
tathā kumudvatīṃ caiva prākṣipaṃs teṣvathauṣadhīḥ
pārthiveṣu tadā vyāsa sarveṣveva gaṇeśvarāḥ
sauvarṇeṣu tu sarveṣu tīrthāni vividhāni ca
dānāni caiva sarvāṇi bhagavānsaṃnyaveśayat
rājateṣu ca kumbheṣu mantrāṃśchandāṃsi caiva ha
kratūnanyāṃśca vividhā iṣṭīḥ kāmyāṃstathetarān
audumbareṣu sarveṣu saritaḥ sāgarāṃstathā
tapāṃsi niyamāṃścaiva bhagavānabhyavinyasat
ekaikaṃ kalaśaṃ tatra abhipūryābhimantrya ca
veṣṭayitvā ca sūtreṇa devebhyaḥ pradadau vibhuḥ
sa jagrāha tadā brahmā ekaṃ kalaśamātmanā
viṣṇave ca dadāv ekamekamindrāya dhīmate
gaṇapebhyastathā cānyānṛṣibhyaśca pitāmahaḥ
tatastamāsane tasminnupaveśya mahāmanāḥ
arcayitvā tato brahmā svayamevābhyaṣiñcata
tato viṣṇustataḥ śakro ṛṣayaśca sahāmaraiḥ
gaṇādhipāśca sarve te abhyaṣiñcanta nandinam
vāsoyugaṃ ca taddivyaṃ gandhāndivyāṃstathaiva ca
keyūre kuṇḍale caiva mukuṭaṃ hārameva ca
paṭṭisaṃ śūlavajre ca aśanīṃ ca dadau svayam
chattraṃ jagrāha devendro vāyurvyajanameva ca
ṛṣayastuṣṭuvuścaiva pitāmahapurogamāḥ
viṣṇuruvāca
namaḥ kuṣmāṇḍarājāya vajrodyatakarāya ca
śālaṅkāyanapautrāya halamārgotthitāya ca
śilādasya ca putrāya rudrajapyakarāya ca
rudrabhaktāya devāya namo 'ntarjalaśāyine
gaṇānāṃ pataye caiva bhūtānāṃ pataye namaḥ
umāputrāya devāya paṭṭisāyudhadhāriṇe
namo daṃṣṭrākarālāya lalāṭanayanāya ca
pramathāya vareṇyāya īśānāyārpitāya ca
dvārādhyakṣāya śūrāya suyaśāpataye namaḥ
namaḥ pravaramālāya kṣīrodanilayāya ca
mahāgaṇādhipataye mahāyogeśvarāya ca
diṇḍimuṇḍāya caṇḍāya ekākṣararatāya ca
akṣayāyāmṛtāyaiva ajarāyāmarāya ca
paśūnāṃ pataye caiva jetre mṛtyostathaiva ca
namaḥ pavanavegāya sarvajñāyājitāya ca
anekaśirase caiva anekacaraṇāya ca
kirīṭine kuṇḍaline mahāparighabāhave
sarvāndevāngaṇāṃścaiva pāhi deva namo 'stu te
sanatkumāra uvāca
evaṃ stutvā tato devastasmai vyāsa mahātmane
prāñjaliḥ prayato bhūtvā jayaśabdaṃ cakāra ha
tato gaṇā jayety ūcus tato devāstato 'surāḥ
tataḥ sarvāṇi bhūtāni brahmā śakrastathaiva ca
tataḥ śaṅkhāṃśca bherīṃśca paṭahāḍambarāṃstathā
vaṃśāṃśca paṇavāṃścaiva kṛkavān goviṣāṇikān
ḍiṇḍimān veṇukāṃścaiva mardalāṃścaiva sarvaśaḥ
avādayanta gaṇapā harṣayanto mudā yutāḥ
sanatkumāra uvāca
nandīśvarasya ya imaṃ stavaṃ devābhinirmitam
paṭheta satataṃ martyaḥ sa gacchenmama lokatām
namo nandīśvarāyeti kṛtvā yaḥ svapnamācaret
tasya kuṣmāṇḍarājebhyo na bhayaṃ vidyate kvacit
yatrāyaṃ sthāpyate nityaṃ stavaḥ paramapūjitaḥ
na bhayaṃ tatra bhavati grahebhyo vyāsa sarvadā
nandīśvaraṃ ye praṇamanti martyā nityaṃ prasannendriyaśuddhasattvāḥ
te devadevasya sahādriputryā iṣṭā variṣṭhāśca gaṇā bhavanti
sanatkumāra uvāca
tatas tatrāgatān devān devatādhipatirbhavaḥ
marutaḥ prāha sampūjya kanyārthaṃ sadasatpatiḥ
maruto ye mahāvegā mahāsattvā mahaujasaḥ
āmantrya nāmnā tānīśaḥ saśakraḥ sapitāmahaḥ
yuṣmākaṃ suyaśā kanyā subhagā divyarūpiṇī
dātumarhatha tāṃ subhrūṃ snuṣāṃ mahyaṃ mahābalāḥ
maruta ūcuḥ
tvamasmākaṃ ca tasyāśca sarvasya jagatastathā
prabhaviṣṇustrilokeśa na tu yācitumarhasi
tvayaiva deyā grāhyā ca tvaṃ no gatiranuttamā
mā naḥ parāniveśāna yācanena vibhāvaya
pitā naḥ kaśyapaḥ śrīmānmarīciśca pitāmahaḥ
pitāmahapitā brahmā tasyāpi tvaṃ pitāmahaḥ
sa tvaṃ pitāmaho 'smākaṃ na parānkartumarhasi
sa evamukto deveśo marudbhir devasattamaiḥ
suyaśāṃ marutāṃ kanyāmānayāmāsa tatkṣaṇāt
svayaṃ hotāsya tatrāsīdbrahmā lokapitāmahaḥ
kaśyapaśca tathodgātā atriḥ sāma svayaṃ jagau
atharvāṅgirasau devau brahmatvamapi cakratuḥ
nāradaḥ parvataścaiva citrasenaśca gāyanaḥ
viśvāvasū ruciścaiva hāhā hūhū tathaiva ca
tathā śāliśirā yaśca viśruto gaṇḍamaṇḍakaḥ
ītiścaivendravāhaśca yajñavāho 'tha dakṣiṇaḥ
ete cānye ca gandharvā jagurmadhurakaṇṭhinaḥ
urvaśī caiva rambhā ca ghṛtācī pūrvacittyapi
tilottamā ca viśvācī anyāścāpsarasaḥ śubhāḥ
anṛtyanta mahābhāgā nṛttaṃ suramanoharam
sanatkumāra uvāca
sa evamabhavadvyāsa vivāhastasya dhīmataḥ
nandino gaṇamukhyasya anaupamyo hy aninditaḥ
tataḥ sa tu kṛtodvāho nandī gatvā mahāmanāḥ
pādānvavande devasya devyā brahmaṇa eva ca
śilādasya ca lokeśaḥ śriyā paramayā yutaḥ
deva uvāca
varaṃ vṛṇīṣva putra tvaṃ snuṣā ceyaṃ tava priyā
varaṃ dadāmi te vatsa anayā sahamīpsitam
nandyuvāca
bhagavanyadi tuṣṭo 'si tvayi bhaktirdṛḍhāstu me
sadā ca tuṣṭo bhava me sāmbaḥ saha gaṇeśvaraiḥ
pitaraṃ caiva me deva utpādakam imaṃ prabho
anugraheṇa yuktena yoktumarhasi kāmada
deva uvāca
sadāhaṃ tava nandīśa sutuṣṭaḥ sagaṇeśvaraḥ
pārvatyā sahito dhīmann idaṃ ca śṛṇu me vacaḥ
sadeṣṭaśca variṣṭhaśca paramaiśvaryasaṃyutaḥ
mahāyogī maheṣvāso mahābalaparākramaḥ
ajayyaścaiva jetā ca pūjyejyaśca sadā bhava
ahaṃ yatra bhavāṃstatra yatra tvaṃ tatra cāpyaham
ayaṃ ca te pitā vipraḥ paramaiśvaryasaṃyutaḥ
bhaviṣyati gaṇādhyakṣo mahāgaṇapatirmama
parvataṃ cāsya vaibhrājaṃ kāmagaṃ sarvakāñcanam
upetaṃ bhavanairdivyaiḥ prayacchāmi janāvṛtam
tenāyaṃ sarvalokeṣu cariṣyati yathepsitam
sthānaṃ śrīparvate cāsya bhaviṣyati supūjitam
bhṛgau tasmiṃśca yaḥ prāṇāṃstyakṣyate vai sudhārmikaḥ
sa kāmacārī vaibhrāje gaṇapo 'sya bhaviṣyati
sanatkumāra uvāca
tato devī mahābhāgā śailāderadadadvaram
so 'bravīttvayi bhaktirme sadaivānapagā bhavet
tato marutsutā caiva ubhābhyāmapi coditā
varaṃ vṛṇu yatheṣṭaṃ vai tāv idaṃ pratyuvāca ha
yuvayorastu bhaktirme tathā bhartari caiva hi
nityaṃ cānapagā syānme dharme ca matiruttamā
etadicchāmi deveśau varaṃ varasahasradau
sanatkumāra uvāca
tatastāv evametatte bhaviteti śucismite
ūcaturmuditau devau snuṣāṃ tāṃ varavarṇinīm
gaṇāścāsya tato 'bhyetya sarve devapriyepsayā
varaṃ dadurmahāsattvāḥ sa vavre kāñcanaprabhaḥ
yuṣmāsu mama bhaktiśca aiśvaryaṃ cāpi saṃmatam
vaśyāśca yūyaṃ sarve me priyo yuṣmākameva ca
gaṇā ūcuḥ
bhavānmantānumantā ca gatirāgatireva ca
asmākamīśaḥ sarveṣāṃ devānāmapi ceśvaraḥ
kuṣmāṇḍānāṃ variṣṭhaśca rudrāṇāṃ tvaṃ mahābalaḥ
ītīnāṃ dvārapālaśca pramathānāṃ tathaiva ca
mahābalo mahāyogī senānīs tvaṃ hi no mataḥ
tvaṃ bhūto bhūtanetā ca nāyako 'tha vināyakaḥ
grahāṇāmadhipaścaiva ugradaṇḍadharastathā
tvamagrayodhī śatrughnastvaṃ vīrastvaṃ divaspatiḥ
mahānubhāvastvaṃ caiva kṣīrodanilayaśca ha
japyeśvaraniketaśca japyeśvaravibhāvitaḥ
bhāvanaḥ sarvabhūtānāṃ varado varadārcitaḥ
asmākaṃ varadaścaiva bhava bhūteśvara prabho
sanatkumāra uvāca
sa evaṃ gaṇapaiḥ sarvaiḥ stuto nandīśvaro vibhuḥ
uvāca praṇataḥ sarvānbrūta kiṃ karavāṇi vaḥ
ta evamuktā gaṇapāḥ sarva eva mahābalāḥ
ūcustaṃ divyabhāvajñā devadevasya saṃnidhau
tvamasmākaṃ gaṇādhyakṣaḥ kṛto devena śambhunā
asmābhiścābhiṣiktastvaṃ nāyako dharmadāyakaḥ
sa tvaṃ śivaśca saumyaśca guṇavānaguṇeṣvapi
kṣamāśaucadamopeto bhava naḥ priyakṛtsadā
sanatkumāra uvāca
evamuktastadā sarvānpraṇamya bahumānataḥ
śirasyañjalimādhāya gaṇapānastuvattadā
nandyuvāca
namo vaḥ sarvabhūtebhyo namo yogibhya eva ca
namaścāpyaniketebhyo yogīśebhyo namastathā
namaḥ kāmacarebhyaśca nama ugrebhya eva ca
mṛtyubhyaśca yamebhyaśca kālebhyaśca namo namaḥ
namaḥ kāñcanamālebhyaḥ sarvadharmibhya eva ca
namo vo vadhakebhyaśca avadhyebhyastathaiva ca
namaḥ paramayogibhyo jaṭibhyaśca namo namaḥ
namo vo 'dṛśyarūpebhyo vikṛtebhyastathaiva ca
namo valkalavāsebhyaḥ kṛttivāsebhya eva ca
namaḥ śvetāmbarasragbhyaś citrasragbhyo namo namaḥ
dhāvadbhyaśca dravadbhyaśca prasthitebhyo namo namaḥ
namo munibhyo gāyadbhyo japadbhyaśca namo namaḥ
namaḥ śarabharūpebhyaḥ śatarūpebhya eva ca
namaḥ parvatavāsebhyo vyāghrarūpebhya eva ca
namo mārjārarūpebhyaḥ kākakokebhya eva ca
namo daivatarūpebhyaḥ pavanebhyastathaiva ca
namo 'gnibhyastathādbhyaśca varuṇebhyastathaiva ca
namo dhaneśarūpebhyaḥ sarvarūpibhya eva ca
namaścodaravaktrebhyaḥ sarvavaktrebhya eva ca
namo vāmanarūpebhyo vāmarūpebhya eva ca
devāsuramanuṣyāṇāmāpyāyibhyo namo namaḥ
namo vaḥ sarvabhūtānāṃ namo vaḥ sarvataḥ śubhāḥ
grahebhyaśca namo vo 'stu mokṣebhyaśca namastathā
śubhebhyaśca namo vo 'stu aśubhebhyastathaiva ca
mama saumyāḥ śivāścaiva bhavantu gaṇanāyakāḥ
iti stutā gaṇapatayo mahābalāḥ śubhairvacobhiḥ suraśatrunāśanāḥ
diśantu me sukhamatulaṃ sukhapradā balaṃ ca vīryaṃ sthiratāṃ ca saṃyuge
tapo 'kṣayaṃ sthānamathātulāṃ gatiṃ yaśastathāgryaṃ bahu dharmanityatām
diśantu sarvaṃ manasepsitaṃ ca me sureśvarāḥ puṣṭimanuttamāṃ tathā
sanatkumāra uvāca
imau nandigaṇendrāṇāṃ stavau yo 'dhyeti nityaśaḥ
so 'śvamedhāvabhṛthavatsarvapāpaiḥ pramucyate
saṃdhyāyām aparasyāṃ tu japanpāpaṃ divākṛtam
pūrvasyāṃ saṃtyajedvāpi sarvarātrikṛtaṃ japan
sanatkumāra uvāca
tataste gaṇapāḥ sarve saṃstutāstena dhīmatā
nisṛṣṭāśca tadā jagmuḥ praṇipatya vṛṣadhvajam
devāśca sarvalokāśca tato devaḥ svayaṃ prabhuḥ
sṛṣṭvā nandīśvaragṛhaṃ pradāya ca mahāmanāḥ
īpsitaṃ saha devyā vai jagāma sthānamavyayam
ya imaṃ nandino janma varadānaṃ tathaiva ca
abhiṣekaṃ vivāhaṃ ca paṭhedvā śrāvayīta vā
brāhmaṇaḥ sa mṛto yāti nandīśvarasalokatām
yo niyatastu paṭhetprayatātmā sarvamimaṃ praṇato bhavabhaktyā
so 'pi gataḥ paralokavicārī nandisamo 'nucaro hi mama syāt
