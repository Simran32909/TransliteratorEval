śam naḥ devīḥ abhiṣṭaye āpaḥ bhavantu pītaye
śam yoḥ abhi sravantu naḥ
āpaḥ pṛṇīta bheṣajam varūtham tanve mama jyok ca sūryam dṛśe
apsu me somaḥ abravīt antar viśvāni bheṣajā agnim ca viśva śaṃbhuvam
īśānāḥ vāryāṇām kṣayantīḥ carṣaṇīnām apaḥ yācāmi bheṣajam
ambayo yanty adhvabhir jāmayo adhvarīyatām
pṛñcatīr madhunā payaḥ
amūr yā upa sūrye yābhir vā sūryaḥ saha
tā no hinvantv adhvaram
apo devīr upa bruve yatra gāvaḥ pibanti naḥ
sindhubhyaḥ kartvaṃ haviḥ
apsv antar amṛtam apsu bheṣajam
apām uta praśastiṣv aśvā bhavatha vājinaḥ
vidmā śarasya pitaraṃ parjanyaṃ bhūridhāyasam
vidmo hy asya mātaraṃ pṛthivīṃ viśvadhāyasam
jyāke pari ṇo namāśmā bhavatu nas tanūḥ
vīḍur varīyo 'rātīr apa dveṣāṃsy ā kṛdhi
vṛkṣaṃ yad gāvaḥ pariṣasvajānā anusphuraṃ śaram arcanty ṛbhum
śaram asmad yāvaya didyum indra śaṃ no bhavantv apa oṣadhīr imāḥ
indrasya vajro apa hantu rakṣasa ārād visṛṣṭā iṣavaḥ patantv asmat
vidma te śara pitaraṃ parjanyaṃ bhūriretasam
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti
indreṇa varuṇena candreṇa sūryeṇa ca
yad āntreṣu gavīnyor yad vastāv adhi saṃsrutam
pra te bhinadmi mehanaṃ vartraṃ veśantyā iva
tenā te tanve śaṃ karaṃ pṛthivyāṃ te niṣecanaṃ bahiṣ ṭe astu bāl iti
yatheṣukā parāpatad avasṛṣṭādhi dhanvanaḥ
evā te mūtraṃ mucyatāṃ bahir bāl iti sarvakam
vaṣaṭ te pūṣann asyai suvṛktim aryamā hotā kṛṇotu vedhāḥ
sisratāṃ nāry ṛtaprajātā vi parvāṇi jihatāṃ sūtavā u
catasro diśaḥ pradiśaś catasro bhūmyā uta
devā garbhaṃ sam airayan te vy ūrṇuvantu sūtave
suṣṭā vy ūrṇotu vi yoniṃ hāpayāmasi
śrathayā sūṣaṇe tvam ava tvaṃ biṣkale sṛja
neva snāvasu parvasu na keśeṣu nakheṣu ca
avaitu pṛśni śevalaṃ śune jarāyv attave
neva māṃse na pīvasi neva kasmiṃścanāyatam
ava jarāyu padyatām
ye triṣaptāḥ pariyanti viśvā rūpāṇi bibhrataḥ
vācaspatir balā teṣāṃ tanvam adya dadhātu me
upa na ehi vācaspate devena manasā saha
asoṣpate ni ramaya mayy eva tanvaṃ mama
ihaivābhi vi tanūbhe ārtnī iva jyayā
vācaspatir ni yachatu mayy eva tanvaṃ mama
upahūto vācaspatir upahūto 'haṃ vācaspatyuḥ
saṃ śrutena rādhiṣīya mā śrutena vi rādhiṣi
divyo gandharvo bhuvanasya yas patir ekāyuvo namasā vikṣv īḍyaḥ
taṃ tvā yaumi brahmaṇā deva divya namas te astu divi te sadhastham
diva spṛṣṭo yajataḥ sūryatvag avayātā haraso daivyasya
ekāyuvo namasyaḥ suśevo mṛḍād gandharvo bhuvanasya yas patiḥ
anavadyābhiḥ sam u jagma ābhir apsarābhir api gandharva āsu
samudra āsāṃ sadanaṃ ma āhur yataḥ sadya ā ca parā ca yanti
abhriye didyun nakṣatriye yā viśvāvasuṃ gandharvaṃ sacadhve
tābhyo vo devīr nama it kṛṇomi
yāḥ klandās tamiṣīcayo akṣakāmā manomuhaḥ
tābhyo gandharvapatnībhyo apsarābhyo 'karaṃ namaḥ
amuṣmād adhi parvatād avatkam asi bheṣajam
bheṣajaṃ subheṣajaṃ yat te kṛṇomi bheṣajam
ād aṅgā kuvid aṅgā śataṃ yad bheṣajāni te sahasraṃ vā gha yāni te
teṣām asi tvam uttamam anāsrāvam arogaṇam
arusyānam idaṃ mahat pṛthivyā adhy udbhṛtam
tad āsrāvasya bheṣajaṃ tad u rogam anīnaśat
upajīkā ud bharanti samudrād adhi bheṣajam
arusyānam asy ātharvaṇaṃ rogasthānam asy ātharvaṇam
ayaṃ devānām asuro vi rājati vaśā hi satyā varuṇasya rājñaḥ
tatas pari brahmaṇā śāśadāna ugrasya manyor ud imaṃ nayāmi
namas te rājan varuṇāstu manyave viśvaṃ hi deva nicikeṣi drugdham
śataṃ sahasraṃ pra suvāmy anyān ayaṃ no jīvañ śarado vy āpet
yad uvakthānṛtaṃ jihvayā vṛjinaṃ bahu
rājñas tvā satyadharmaṇo muñcāmi varuṇād aham
amuñcaṃ tvā vaiśvānarād arṇavān mahatas pari
sajātān ugra ā vada brahma cāpa cikīhi naḥ
sīsāyānv āha varuṇaḥ sīsāyāgnir upāvati
sīsaṃ ma indraḥ prāyachad amīvāyās tu cātanam
idaṃ viṣkandhaṃ sahata idaṃ bādhate atriṇaḥ
anena viśvā sāsahai yā jātāni piśācyāḥ
ye 'māvāsyāṃ rātrim udasthur bhrājam atriṇaḥ
agnis turīyo yātuhā sa u naḥ pātu tebhyaḥ
yadi haṁsy aśvaṃ yadi gāṃ yadi pūruṣam
sīsena vidhyāmas tvā yathā no 'so avīrahā
abhīvartena maṇinā yenendro abhivāvṛte
tenemaṃ brahmaṇaspate abhi rāṣṭrāya vartaya
abhivṛtya sapatnān abhi yā no arātayaḥ
abhi pṛtanyantaṃ tiṣṭhābhi yo no durasyati
abhi tvā devaḥ savitābhi somo avīvṛtat
abhi tvā viśvā bhūtāny abhīvarto yathāsasi
ud asau sūryo agād uditaṃ māmakaṃ vacaḥ
yathāhaṃ śatruhāsāny asapatnaḥ sapatnahā
sapatnakṣayaṇo vṛṣābhirāṣṭro viṣāsahiḥ
yathāham eṣāṃ vīrāṇāṃ virājāni janasya ca
tubhyam eva jariman vardhatām ayaṃ mainam anye mṛtyavo hiṁsiṣus tvat
māteva putraṃ pramanā upasthe mitra enaṃ mitryāt pātv aṁhasaḥ
mitraś ca tvā varuṇaś ca riśādau jarāmṛtyuṃ kṛṇutāṃ saṃvidānau
tad agnir hotā vayunāni vidvān viśvāni devo janimā vivakti
dyauṣ ṭe pitā pṛthivī mātā jarāṃ mṛtyuṃ kṛṇutāṃ dīrgham āyuḥ
yathā jīvā adityā upasthe prāṇāpānābhyāṃ gupitaḥ śataṃ himāḥ
tvam īśiṣe paśūnāṃ pārthivānāṃ ye jātā uta ye janitvāḥ
memaṃ prāṇo hāsīn mo apāno mainaṃ mitrā vadhiṣur mo amitrāḥ
indreṇa datto varuṇena śiṣṭo marudbhir ugraḥ prayato na āgan
etaṃ vāṃ dyāvāpṛthivī pari dadāmi sa mā tṛṣat sa mā kṣudhat
ūrjam asmā ūrjasvatī dhattaṃ payo 'smai payasvatī dhattam
ūrjam asmai dyāvāpṛthivī adhātāṃ viśve devā maruta ūrjam āpaḥ
śivā asya hṛdayaṃ tarpayantv anamīvo modamānaś careha
savāsinau pibatāṃ mantham etam aśvino rūpaṃ paridhāya māyām
tasya pātāraṃ sacatāṃ purīṣam ūrjā svadhā sacatām etam eṣā
indra etāṃ sasṛje viddho agra ūrjāṃ svadhām ajarāṃ sā ta eṣā
tayā tvaṃ jīva śaradaḥ suvarcā mā ta ā susrod bhiṣajas te akran
viśve devāso abhi rakṣatemam utādityā jāgṛta yūyam asmin
memaṃ samāna uta vānyanābhir memaṃ prāpat pauruṣeyo vadho yaḥ
ye vo devāḥ pitaro ye ca putrāḥ sacetaso me śṛṇutedam uktam
sarvebhyo vaḥ pari dadāmy etaṃ ta enaṃ svasti jarase nayātha
ye devā divi ṣṭha ye pṛthivyāṃ ye antarikṣa oṣadhīṣv apsu
te kṛṇuta jarasam āyur asmai śatam anyān pari vṛṇakta mṛtyūn
yeṣāṃ prayājā uta vānuyājā hutabhāgā ahutādaś ca devāḥ
yeṣāṃ vaḥ pañca pradiśo vibhaktās tān vo asmai sattrasadaḥ kṛṇomi
ahaṃ te bhagam ā dade 'dhi śīrṣṇa iva srajam
mahāmūla iva parvato jyok pitṛṣv āsāsai
iyaṃ te rājan kanyā vadhūr ni dhūyate yama
sā mātur badhyatāṃ gṛhe atho bhrātur atho pituḥ
iyaṃ te ketapā rājann imāṃ te pari dadmasi
jyok pitṛṣv āsātā ā śīrṣṇaḥ samopyāt
asitasya brahmaṇā kaśyapasya gayasya ca
antaḥkośam iva jāmayo api nahyāmi te bhagam
naktaṃjātāsy oṣadhe rāme kṛṣṇe asikni ca
idaṃ rajani rajaya kilāsaṃ palitaṃ ca yat
kilāsaṃ ca palitaṃ ca nir ito nāśayā pṛṣat
ā tvā svo aśnutāṃ varṇaḥ parā śvetāni pātaya
asitaṃ te pralayanam āsthānam asitaṃ tava
asikny asy oṣadhe nir ito nāśayā pṛṣat
asthijasya kilāsasya tanūjasya ca yat tvaci
dūṣyā kṛtasya brahmaṇā lakṣma śvetam anīnaśam
jarāyujaḥ prathama usriyo vṛṣā vātābhrajā stanayann eti vṛṣṭyā
sa no mṛḍāti tanva ṛjugo rujan ya ekam ojas tredhā vicakrame
aṅge aṅge śociṣā śiśriyāṇo yo agrabhīt parur asya grabhītā
aṅkān samaṅkān haviṣā yajāmi hṛdi śrito manasā yo jajāna
muñcāmi śīrṣaktyā uta kāsa enaṃ parus parur āviveśa yo asya
yo abhrajā vātajā yaś ca śuṣmo vanaspatīn sacatāṃ parvatāṁś ca
śaṃ te parasmai gātrāya śam astv avarāya te
śaṃ te pṛṣṭibhyo majjabhyaḥ śam astu tanve tava
ā yātu mitra ṛtubhiḥ kalpamānaḥ saṃveśayan pṛthivīm usriyābhiḥ
tad asmabhyaṃ varuṇo vāyur agnir bṛhad rāṣṭraṃ saṃveśyaṃ dadhātu
dhātā mitro varuṇo devo agnir indras tvaṣṭā prati gṛhṇantu me vacaḥ
huve devīm aditiṃ śūraputrāṃ sajātānāṃ madhyameṣṭhāḥ syām aham
huve somaṃ savitāraṃ namobhir viśvān devāṁ ahamuttaratve
ayam agnir dīdāyad āhnam eva sajātair iddho apratibruvadbhiḥ
ihed asātha na puro gamātheryo gopāḥ puṣṭapatir va ājat
asmai vaḥ kāmāyopa kāminīr viśve vo devā upa saṃ dyān iha
asmin vasu vasavo dhārayantv indras tvaṣṭā varuṇo mitro agniḥ
imam ādityā uta viśve ca devā uttame devā jyotiṣi dhārayantu
asmai devāḥ pradiśā jyotir astu sūryo agnir uta vā hiraṇyam
uttareṇa brahmaṇā vi bhāhi kṛṇvāno anyān adharān sapatnān
yenendrāya samabharan payāṁsy uttareṇa brahmaṇā jātavedaḥ
tena tvam agna iha vardhayemaṃ rāyaspoṣaṃ śraiṣṭhyam ā dhehy asmai
aiṣāṃ yajñam uta varco bhare 'haṃ rāyaspoṣam uta vittāny agne
sapatnā asmad adhare bhavantūttame devā jyotiṣi dhattanemam
mā no vidan vivyādhino mo abhivyādhino vidan
ārāccharavyā asmad viṣūcīr indra pātaya
viṣvañco asmaccharavaḥ patantu ye astā ye cāsyāḥ
devā manuṣyā ṛṣayo 'mitrān no vi vidhyatu
yaḥ samāno yo 'samāno 'mitro no jighāṁsati
rudraḥ śaravyayā tān amitrān no vi vidhyatu
sabandhuś cāsabandhuś ca yo na indrābhidāsati
devās taṃ sarve dhūrvantu brahma varma mamāntaram
nāśaṃ naśan svayaṃ srasann asatībhyo asattarāḥ
sehor arasatarā lavaṇād vikledīyasīḥ
apacitaḥ pra patata suparṇo vasater iva
sūryaḥ kṛṇotu bheṣajaṃ candramā vo 'pochatu
eny ekā śyeny ekā kṛṣṇaikā rohiṇī dve
sarvāsām agrabhaṃ nāmāvīraghnīr apetana
asūtikā rāmāyaṇy apacit pra patiṣyati
glaur itaḥ pra patiṣyati sa galanto naśiṣyati
apeto apacitvarīr indraḥ pūṣā ca cikyatuḥ
apehy asya grīvābhyo apa padbhyāṃ vijāmataḥ
āśānām āśāpālebhyaś caturbhyo amṛtebhyaḥ
idaṃ bhūtasyādhyakṣebhyo vidhema haviṣā vayam
ya āśānām āśāpālāś catvāra sthana devāḥ
te no nirṛtyāḥ pāśebhyo muñcatāṁhaso 'ṁhasaḥ
aśloṇas te haviṣā vidheyam asrāmas te ghṛtenā juhomi
ya āśānām āśāpālas turīyo devaḥ sa naḥ subhūtam eha vakṣat
svasti mātra uta pitre no astu svasti gobhya uta pūruṣebhyaḥ
viśvaṃ subhūtaṃ suvidatram astu no jyog eva dṛśema sūryam
idaṃ janāso vidathaṃ mahad brahma vadiṣyati
na tat pṛthivyāṃ no divi yataḥ prāṇanti vīrudhaḥ
antarikṣe samahāsāṃ sthānaṃ śrāntasadām iva
āsthānam asya bhūtasya viduṣ ṭad vedhaso janāḥ
yad rodasī rejamāne bhūmiś ca niratakṣatām
ārdraṃ tad adya sarvadā bhidurasyeva vartasī
viśvam anyābhi vavāra viśvam anyasyām adhi śritam
dive ca viśvavedase pṛthivyai cākaraṃ namaḥ
saṃ saṃ sravantu sindhavaḥ saṃ vātā divyā uta
tebhir me sarvaiḥ saṃsrāvair dhanaṃ saṃ srāvayāmasi
ye saṃsrāvāḥ saṃsravanti kṣīrasya codakasya ca
tebhir me sarvaiḥ saṃsrāvair dhanaṃ saṃ srāvayāmasi
ye nadībhyaḥ saṃsravanty utsāsaḥ sadam akṣitāḥ
tebhir me sarvaiḥ saṃsrāvair dhanaṃ saṃ srāvayāmasi
idaṃ havyā upetanedaṃ saṃsrāvaṇā uta
ihaitu sarvo yaḥ paśur asya vardhayatā rayim
hiraṇyavarṇāḥ śucayaḥ pāvakā yāsu jātaḥ kaśyapo yāsv indraḥ
yā agniṃ garbhaṃ dadhire suvarṇās tā na āpaḥ śaṃ syonā bhavantu
yāsāṃ rājā varuṇo yāti madhye satyānṛte avapaśyañ janānām
yā agniṃ garbhaṃ dadhire suvarṇās tā na āpaḥ śaṃ syonā bhavantu
yāsāṃ devā divi kṛṇvanti bhakṣaṃ yā antarikṣe bahudhā bhavanti
yā agniṃ garbhaṃ dadhire suvarṇās tā na āpaḥ śaṃ syonā bhavantu
śivena mā cakṣuṣā paśyatāpaḥ śivayā tanvopa spṛśata tvacaṃ me
ghṛtaścutaḥ śucayo yāḥ pāvakās tā na āpaḥ śaṃ syonā bhavantu
suparṇo jātaḥ prathamas tasya tvaṃ pittam āsitha
tad āsurī yudhā jitā rūpaṃ cakre vanaspatīn
āsurī cakre prathamedaṃ kilāsabheṣajam idaṃ kilāsanāśanam
anīnaśat kilāsaṃ sarūpām akarat tvacam
sarūpā nāma te mātā sarūpo nāma te pitā
sarūpakṛt tvam oṣadhe sā sarūpam idaṃ kṛdhi
yat tanūjaṃ yad agnijaṃ citraṃ kilāsa jajñiṣe
tad astu sutvak tanvo yatas tvāpanayāmasi
śyāmā sarūpaṃkaraṇī pṛthivyā adhy udbhṛtā
idam ū ṣu pra sādhaya punā rūpāṇi kalpaya
abhayaṃ somaḥ savitā kṛṇotv abhayaṃ dyāvāpṛthivī ubhe
abhayaṃ svar antarikṣaṃ no astu saptarṣīṇāṃ haviṣābhayaṃ no astu
abhayaṃ dyāvāpṛthivī ihāstu no agnināmitrān praty oṣata pratīcaḥ
mā jñātāraṃ mā pratiṣṭhāṃ vidanta mitho vighnānā upa yantu mṛtyum
pañca devā abhayasyeśata indras tvaṣṭā varuṇo mitro agniḥ
māyaṃ grāmo duritam ena ārad anyatra rājñām abhi yātu manyuḥ
asmai grāmāya pradiśaś catasra ūrjaṃ subhūtaṃ savitā dadhātu
aśatrum indro abhayaṃ kṛṇotu madhye ca viśāṃ sukṛte syāma
anu sūryam ud ayatāṃ hṛddyoto harimā ca te
yo rohitasya gor varṇas tena tvā pari dadhmasi
pari tvā rohitair varṇair dīrghāyutvāya dadhmasi
yathā tvam arapā aso atho aharito bhava
yā rohiṇīr devatyā gāvo yā rohiṇīr uta
rūpaṃ rūpaṃ vayo vayas tena tvā pari dadhmasi
śukeṣu te harimāṇaṃ prapaṇākāsu dadhmasi
atho hāridraveṣu te harimāṇaṃ ni dadhmasi
yāḥ purastāt ācaranti nīcais sūryāt adhas divaḥ etam apsarasām vrātam brahmaṇā achā ā vadāmasi
yāḥ adharāt ācaranti jihmā mukhā karikratīḥ āhatāḥ apa tāḥ itas
naśyantu atas śvanvatīḥ
yāḥ kulyāḥ yāḥ vanyāḥ yāḥ u ca unmādayiṣṇavaḥ sarvāḥ tāḥ mṛśmaśā akaram dṛṣadā khalvān iva
cetantīm aśmalām palām tāsām vaḥ namaḥ arciṣe
ārāt yakṣmam ni dhatta asmāt naḥ adhi pūruṣāt
kāmaḥ tat agre sam avartata manasaḥ retaḥ prathamam yat āsīt
sa kāma kāmena bṛhatā sayoniḥ rāyaspoṣam yajamānāya dhehi
tvam kāma sahasā asi pratiṣṭhitaḥ vibhuḥ vibhāvā su sakhā sakhīyate
tvam ugraḥ pṛtanāsu sāsahiḥ
sahaḥ ojaḥ yajamānāya dhehi
dūrāt cakamānāya pravipāṇāya akṣaye ā asmai aśṛṇvan āśāḥ
kāmena ajanayan svar
kāmena mā kāmaḥ āgan hṛdayāt hṛdayam pari
yat amīṣām adaḥ manaḥ tat aitu upa mām iha
yat kāma kāmayamānāḥ idam kṛṇmasi te haviḥ tat naḥ sarvam sam ṛdhyatām
atha etasya haviṣaḥ vīhi svāhā
kaḥ idam kasmai adāt
kāmaḥ kāmāya adāt
kāmaḥ dātā
kāmaḥ pratigrahītā
kāmaḥ samudram ā viveśa
kāmena tvā prati gṛhṇāmi
kāma etat te
imaṃ me kuṣṭha pūruṣaṃ tam ā vaha taṃ niṣ kṛdhi
tam u me agadaṃ kṛdhi
udaṅ jāto himavataḥ sa prācyāṃ nīyase janam
tatra kuṣṭhasya nāmāny uttamāni vi bhejire
uttamo nāmāsy uttamo nāma te pitā
yataḥ kuṣṭha prajāyase tata ehy ariṣṭatātaye
śīrṣahatyām upahatyām akṣyos tanvo rapaḥ
kuṣṭho no viśvatas pātu daivaṃ samaha vṛṣṇyam
yad agnir āpo adahat praviśya yatrākṛṇvan dharmadhṛto namāṃsi
tatra ta āhuḥ paramaṃ janitraṃ sa naḥ saṃvidvān pari vṛṅdhi takman
yadi śoko yady abhiśoko rudrasya prāṇo yadi vāruṇo 'si
huḍur nāmāsi haritasya deva sa naḥ saṃvidvān pari vṛṅdhi takman
yady arcir yadi vāsi dhūmaḥ śakalyeṣu yadi vā te janitram
huḍur nāmāsi haritasya deva sa naḥ saṃvidvān pari vṛṅdhi takman
namaḥ śītāya takmane namo rūrāya kṛṇmo vayaṃ te
yo anyedyur ubhayadyuś caranti tṛtīyakāya namo astu takmane
tṛtīyakaṃ vitṛtīyaṃ sadandim uta hāyanam
takmānaṃ viśvaśāradaṃ graiṣmaṃ nāśaya vārṣikam
āpo adyānv acāriṣaṃ rasena sam asṛkṣmahi
payasvān agna āgamaṃ taṃ mā saṃ sṛja varcasā
saṃ māgne varcasā sṛja prajayā ca bahuṃ kṛdhi
vidyur me asya devā indro vidyāt saharṣibhiḥ
idam āpaḥ pra vahatāvadyaṃ ca malaṃ ca yat
yac ca dudrohānṛtaṃ yac ca śepe abhīruṇam
śivena mā cakṣuṣā paśyatāpaḥ śivayā tanvopa spṛśata tvacaṃ me
śivān agnīn apsuṣado havāmahe mayi kṣatraṃ varca ā dhatta devīḥ
yad āpo naktaṃ mithunaṃ cacāra yad vā dudroha duritaṃ purāṇam
hiraṇyavarṇās tata ut punantu mā pra mā muñcantu varuṇasya pāśāt
agnir janavin mahyaṃ jāyām imām adāt
somo vasuvin mahyaṃ jāyām imām adāt
pūṣā jñātivin mahyaṃ jāyām imām adāt
indraḥ sahīyān mahyaṃ jāyām imām adāt
agnaye janavide svāhā
somāya vasuvide svāhā
pūṣṇe jñātivide svāhā
indrāya sahīyase svāhā
yāḥ purastād ācaranti yā vā paścāt sadānvāḥ
aśmānam ṛchantīr yantu yo 'yaṃ svādāv anādyaḥ
yā adharād ācaranty uttarād vā sadānvāḥ
yāḥ paścād ācaranti purastād vā sadānvāḥ
yā uttarād ācaranty adharād vā sadānvāḥ
aśmānam ṛchantīr yantu yo 'yaṃ svādāv anādyaḥ
ubhayīr aham āyatāḥ parācīr akaraṃ tvat
devebhir anyā astā bahvīr anyā atho divam
namas te rudrāsyate namaḥ pratihitābhyaḥ
namo visṛjyamānābhyo namo nipatitābhyaḥ
hiraṇyayīr ma ulbaṇyaḥ ṣaṭ sahasrāṇi ṣaṭ śatā
tābhiḥ pari śrayāmahe tā no rakṣantu sarvataḥ
bahv idam anyad viṣṭitaṃ tasya kāmaṃ vi vidhyata
ayasmayaṃ me vimitaṃ yuṣmad bhiyā mahat kṛtaṃ
namasā namasyenyam
tenā pari śrayāmahe tan no rakṣatu sarvataḥ
ayasmayaṃ varma kṛṇve dvāraṃ kṛṇve ayasmayam
khīlān ayasmayān kṛṇve te no rakṣantu sarvataḥ
bahv idam anyad viṣṭitaṃ tasya kāmaṃ vi vidhyata
imā yās tisraḥ pṛthivīs tāsāṃ ha bhūmir uttamā
tāsām adhi tvaco ahaṃ sam u jagrabha bheṣajam
śreṣṭham asi vairudhānāṃ vasiṣṭhaṃ bheṣajānām
yajño bhaga iva yāmeṣu deveṣu varuṇo yathā
revatīr anādhṛṣṭāḥ siṣāsantīḥ siṣāsatha
etā stha keśavardhanīr atho stha keśadṛṃhaṇīḥ
dṛṃha mūlam āgraṃ yacha vi madhyaṃ yamayauṣadhe
keśavardhanam asy ātharvaṇaṃ keśadṛṃhaṇam asy ātharvaṇam
agne gobhir na ā gahīndo rayyā sacasva naḥ
indro dhartā gṛheṣu naḥ
savitā yaḥ sahasriyaḥ sa no gṛheṣu raṇyatu
ā puṣṭam etv ā vasu
tvaṣṭā yo vṛṣabho yuvā sa no gṛheṣu rāraṇat
sahasreṇa śatena ca
dhātā dadhātu no rayim īśāno jagatas patiḥ
sa naḥ pūrṇena yachatu
mamobhā mitrāvaruṇā mamobhendrābṛhaspatī
mama tvaṣṭā ca pūṣā ca mamaiva savitā vaśe
mama viṣṇuś ca somaś ca mamaiva maruto bhuvan
sarasvāṃś ca bhagaś ca viśve devā vaśe mama
mamobhe dyāvāpṛthivī antarikṣaṃ svar mama
mamemāḥ sarvā oṣadhīr āpaḥ sarvā vaśe mama
mama gāvo mamāśvā mamājāś cāvayaś ca mamaiva puruṣā bhuvan
mamedaṃ sarvam ātmanvad ejat prāṇad vaśe mama
agne 'bhyāvartinn abhi na ā vavṛtsva
āyuṣā varcasā sanyā medhayā prajayā dhanena
agne jātavedaḥ śataṃ te santv āvṛtaḥ sahasraṃ ta upāvṛtaḥ
adhā puṣṭasyeśānaḥ punar no rayim ā kṛdhi
saha rayyā ni vartasvāgne pinvasva dhārayā
viśvapsnyā viśvatas pari
punar ūrjā vavṛtsva punar agna iṣāyuṣā
punar naḥ pāhy aṃhasaḥ
yāḥ senā abhītvarīr āvyādhinīr ugaṇā uta
ya steno yaś ca taskaras tāṃs te agne 'pi dadhāmy āsani
jambhair malimlūn agne daṃṣṭrābhyāṃ taskarān uta
hanūbhyāṃ stenān maghavan tāṃs tvaṃ khāda sukhāditān
ye grāmeṣu malimlava stenāsas taskarā vane
ye kakṣeṣv aghāyavas tāṃs te agne 'pi dadhāmy āsani
yo asmabhyam arātīyād yaś ca no dveṣad ij janaḥ
āmādaḥ kravyādo ripūṃs tān agne saṃ dahā tvam
ā krandaya dhanapata ud enam ardayāmutaḥ
arvāñcaṃ punar ā kṛdhi yathāhaṃ kāmaye tathā
parisartaḥ pari dhāvākartaḥ punar ā kṛdhi
atho ma indraś cāgniś cāmum ā nayatām iha
ekārka ekakāmāya yasmai kāmāya khāyase
tena me viśvadhāvīryāmum ā nayatād iha
yatra yatra carantaṃ nyamraug abhi sūryaḥ
tato me pathye revaty amum ā nayatād iha
asitasya taimātasya babhror apodakasya ca
sarvā viṣasya dhāmāny udnevāgnim avīvare
iṣīkādanta durlabha kiṃ me sakhāyam ātudaḥ
na mām apaśya āgataṃ satīnaṃ viṣadūṣaṇam
yat tālavye dati saṃsisikṣe viṣaṃ tvam
trayas tudā rujāmasi babhruko nakulas tvat
trayo vai smaḥ sakhāyo babhruko nakulas tvat
te sarve apy apātayann āheyam arasaṃ viṣam
sārasvataṃ vṛṣaṇaṃ babhruvakṣaṃ śītarūre tanvāv asya bhīme
anyedyukaṃ sadandiṃ tvā tṛtīyaka huve namasyaṃ sahadevam apsujam
yo apsujo aruṇo mānuṣe jane viveśa babhrur harṣayiṣṇur akṣitaḥ
śītarūrāya tarṣayiṣṇave juguśīrṣasāvayeśaṃ namo astu devāḥ
yo harṣayañ jañjabhaḥ svedano vaśī vaśaḥ prāraḥ śītarūrāśiṣe manūn
so asmabhyaṃ mṛḍayan prehi saṃśito yaṃ vayaṃ dviṣmas tam abhi prajānan
namas te vidma te kāśanāyanaṃ yato yataḥ surabhe saṃbabhūvitha
sa no mā hiṃsīr namo astu tubhyaṃ śīrṣaktyā yakṣmād iha pārayā naḥ
asya tvaṃ dadataḥ soma rājan varmeva tanvaṃ pari pāhi viśvataḥ
yo brahmaṇe rādho viddho dadāti tasya soma pra tira dīrgham āyuḥ
asya soma pra tira dīrgham āyur ahānīva sūryo vāsarāṇi
māsyā susron nāśayā vyadhmano viṣaṃ bahiḥ śalyaś caratu rogo asmāt
dānaṃ tṛṣṇāyāḥ pari pāti viddhaṃ dānaṃ kṣudho dānam id eva mṛtyoḥ
aviṣkandho bhavatu yo dadāty ā pyāyate papurir dakṣiṇayā
ā pyāyatāṃ papurir dakṣiṇayā varmeva syūtaṃ pari pāhi viśvataḥ
bahir viṣaṃ tanvo astv asya sraṃsatāṃ śalyo adhy āre asmāt
brahmā śaravyām apa bādhatām ito nadyāḥ kūlān nāvam ivādhi śambī
tasmai dadad dīrgham āyuṣ kṛṇuṣva śataṃ ca naḥ śarado jīvatād iha
yadā dadāti pradadāti yadā brahmā pratigṛhṇāti rādho asya
ād id vidyād upahatyā arātiḥ sarve yakṣmā apa tiṣṭhantu sākam
vyāghrarūpaḥ surabhiḥ siṃhasya retasā kṛtaḥ
madhye pṛthivyā niṣṭhitaḥ sam akhyad yātudhānyaḥ
abhi prehi māpa vikthāḥ pade gṛbhāya māpade
atraiva sarvā jambhaya yāḥ kāś ca yātudhānyaḥ
pratībodhaś caturakṣaḥ sraktyo aśmeva vīḍubhit
pratīcīḥ kṛtyā ākṛtyāmuṃ kṛtyākṛtaṃ jahi
kṛtyākṛtaṃ valaginaṃ mūlinaṃ śapatheyyam
indras tu sarvāṃs tān hantu saptaghnena ruvām iva
arasasya śarkoṭasya nīcīnasyopasarpataḥ
viṣaṃ hi sarvam ādiṣy atho enam ajījabham
na te bāhvo raso asti na śīrṣe nota madhyataḥ
kim idaṃ pāpayāmuyā pucche bibharṣy arbhakam
yat te skandhān upatasthau vijāmni yac ca te parau
apamityam ivābhṛtaṃ malaṃ te prati dadhmasi
adanti tvā pipīlikā vi vṛścanti mayūryaḥ
sarve bhala bravātha śārkoṭam arasaṃ viṣam
kṛtaṃ me dakṣiṇe haste savye me jaya āhitaḥ
gojid bhūyāsam aśvajit kṛtaṃcayo hiraṇyajit
akṣāḥ phalavatīṃ divaṃ datta gāṃ kṣīriṇīm iva
saṃ mā kṛtasya dhārayā dhanuḥ snāvneva nahyata
ubhau hastau pratidīvno brahmaṇāpombhāmasi
kalir enaṃ yathā hanad āsya vedo bharāmahai
ā bhadraṃ dvāparam uta tretāṃ parā kalim
kṛtaṃ me hasta āhitaṃ sa hi saumanaso mahān
yad eyatha pareyatha yat te tan mana īyate
tatas tvā punar arvāñcaṃ bhūtasyājīgamat patiḥ
ā tvā nayād bhūtapatir ā devo bṛhaspatiḥ
ādityāḥ sarve tvā neṣan viśve devāḥ suvarcasaḥ
anumatiḥ sarasvatī bhago rājā ny ā nayāt
śālā mānasya patnīhaivāsya manas karat
yas tvā nināya nayakaḥ sa u tvehā nayāt punaḥ
mano hi brahmāṇo vidur viśvakarmā manīṣiṇaḥ
gātau haviḥ janayan tasthe indra
agram jyeṣṭha pari agāma iha deva
sa gātau gātau uttama āpaya āpim asmabhyam indra dadataḥ pracetaḥ
agniḥ naḥ puras etā astu añjasā
bṛhaspatiḥ sanyā astu naḥ sakhā
indram huve vṛtra haṇam puram daram
bhagena adya bhagavantaḥ syāma
tvam soma divyaḥ nṛ cakṣāḥ
sugāṁ asmabhyam pathaḥ anu khyaḥ
abhi naḥ gotram viduṣaḥ iva neṣaḥ
acchā naḥ vācam uśatīm jigāsi
imām agne śaraṇim mīmṛṣaḥ naḥ imam adhvānam yam agāma dūram
āpiḥ pitā pramatiḥ somyānām bhṛmiḥ asi ṛṣi kṛt martyānām
ye purastāt āsyandete gāvau sva ṛṣabhe iva kṛṇomi aham aśva vārāt aṇīyasī
ye adharāt āsyandete gāvau sva ṛṣabhe iva kṛṇomi aham aśva vārāt aṇīyasī
ye paścāt āsyandete gāvau sva ṛṣabhe iva kṛṇomi aham aśva vārāt aṇīyasī
ye uttarāt āsyandete gāvau sva ṛṣabhe iva kṛṇomi aham aśva vārāt aṇīyasī
agne yaśasvin yaśasā vardhayemam indrāvatīm upacitim ihā vaha
ayaṃ mūrdhā parameṣṭhī suvarcāḥ samānānām uttamaśloko astu
dhātā vidhartā paramota saṃdṛk prajāpatiḥ parameṣṭhī virāṭ
stomāś chandāṃsi nivido ma āhus te asmai rāṣṭram upa saṃ namantu
bhadram icchanta ṛṣayaḥ svarvidas tapo dīkṣām upa ni ṣedur agre
tato rāṣṭraṃ balam ojaś ca jātaṃ tad asmai devā upa saṃ namantu
upā vartadhvam upa na eta sarve ayaṃ cettādhipatir vo astu
samānaṃ mantram abhi mantrayādhvā imaṃ paścād upa jīvātha sarve
tvam agne pramatiḥ
tvam pitā asi naḥ
tvam sakhā yujyaḥ asi jātavedaḥ
tvam viśva vid gātu vid kaviḥ
viśvāḥ āśāḥ abhayāḥ santu asme
idam varcaḥ agninā dattam āgan bhargaḥ yaśaḥ sahaḥ ojaḥ vayaḥ balam
trayastriṃśat yāni vīryāṇi tāni agniḥ pra dadātu me
varcaḥ ā dhehi me tanvām sahaḥ ojaḥ vayaḥ balam
indriyāya tvā karmaṇe vīryāya prati gṛhṇāmi śata śāradāya
ūrje tvā balāya tvā ojase sahase tvā abhibhūyāya tvā rāṣṭra bhṛtyāya pari ūhāmi śata śāradāya
ṛtubhiḥ tvā ārtavaiḥ āyuṣe varcase tvā saṃvatsarasya tejasā tena saṃhanu kṛṇmasi
idam āñjanam ānaje ākanikradam
abhi mā cakranda bhagaḥ ṛṣabhaḥ vāśitām iva
aśvaḥ kanikradat yathā pratyaṅ mā bhagaḥ āgamat
tam aham putram iva upasthe ādhiṣi
akṣyau me madhu saṃkāśe
jihvā me madhu vādinī
nasoḥ adhi pramandanam
datsu me sāragham madhu
madhumat mama niṃsanam
jaghanam madhumat mama
mām id kila tvam vāvanaḥ śākhām madhumatīm iva
pretā jayatā nara ugrā vaḥ santu bāhavaḥ
indro vaḥ śarma yacchatv anādhṛṣyā yathāsatha
ud dharṣantāṃ maghavann āyudhāny ut satvanāṃ māmakānāṃ manāṃsi
ud dharṣantāṃ vājināṃ vājināny ud vīrāṇāṃ jayatām etu ghoṣaḥ
pṛthag ghoṣā ululayaḥ ketumanta ud īratām
devā indrajyeṣṭhā maruto yantu senayā
avasṛṣṭā parā pata śaravye brahmasaṃśite
jayāmitrān pra padyasva māmīṣāṃ kaṃ canoc chiṣaḥ
dūṣyā dūṣir asi hetyā hetir asi menyā menir asi
sraktyo 'si pratisaro 'si punaḥsaro 'si pratyabhicaraṇo 'si
prati tam abhi cara yo 'smān dveṣṭi yaṃ vayaṃ dviṣmaḥ
sūrir asi varcodhās tanūpāna āyuṣyaḥ kṛtyādūṣaṇaḥ
śukro 'si bhrājo 'si jyotir asi svar asi
āpnuhi śreyāṃsam ati samaṃ krāma
viṣkandhasya kābavasya kardamasya ulūkyāḥ apasthānasya kṛtyāḥ yāḥ teṣām tvam khṛgale jahi
pra mṛṇīhi upahatyām kardamam nīlaśākyam
adha sāram iva dāruṇaḥ āyuḥ kṛṇomi antaram
vividdhasya avatṛṇṇasya hrutasya ca a hrutasya ca tri parṇī viśva bheṣajī idam kṛṇotu bheṣajam
kābavasya viṣkandhasya apasthāpana bheṣajam idam kṛṇomi bheṣajam yathā ayam agadaḥ asati
yasmāt aṅgāt saṃsusrāva yat babhūva galantaśas gāvaḥ vatsam iva jānānāḥ tat paraitu yathāyatham
na asṛj asti pataṅgasya tardasya maśakādyāḥ
veṇoḥ pūtudroḥ na asti
mā asya glauḥ mā apacit bhuvat
aham veda yathā āsitha
gurvikā nāma vai asi
amum tvam tam itas gaccha yam aham dveṣmi pūruṣam
tasya api madhye ā sīda
nīla grīvāsu sīdata vātasya anu pravām maśakasya anu saṃvidam
pra itas yantu agruvaḥ
niḥ itas yantu agruvaḥ adharācīm itas paras
pra aham glāvam adhmāsam
niḥ aham glāvam adhmāsam adharācīm itas paras
abhi tvām aham ojasā indraḥ dasyūn iva abhuvam
sapatni naśyatāt itas
dūram gaccha adhi okasaḥ
sāsahai id aham patim
sāsahai śvaśurau ubhau
atha u sapatnīm sāsahai yathā naśyāti okasaḥ
abhibhūḥ aham āgamam viśva karmā mahā vadā
aham kalpayantī eṣu gṛheṣu duṣṭarā
ud tiṣṭha
mama vai idam
na tava iha api kim cana
māṃ caiva paśyann āyaty amuṃ ca divi sūryam
yas tvā mṛtyur abhyadhatta jāyamānaṃ supāśayā
taṃ te satyasya hastābhyām ud amuñcad bṛhaspatiḥ
abhi tvā jarimāhita gām ukṣaṇam iva rajjvā
vy anye yantu mṛtyavo yān āhur itarāñ chatam
pra viśataṃ prāṇāpānāv anaḍvāhāv iva vrajam
śarīram asyāṅgāni jarimṇe nayataṃ yuvam
ihaiva staṃ prāṇāpānau memaṃ hāsiṣṭaṃ mṛtyave
ayaṃ jarimṇaḥ śevadhir ariṣṭa iha vardhatām
jarase tvā pari dadmo jarase ni dhuvāmasi
jarā tvā bhadrayā neṣad vy anye yantu mṛtyavo yān āhur itarāñ chatam
muñcāmi tvā haviṣā jīvanāya kam ajñātayakṣmād uta rājayakṣmāt
grāhyā gṛbhīto yady eṣa etat tata indrāgnī pra mumuktam enam
yadi kṣitāyur yadi vā pareto yadi mṛtyor antikaṃ nīta eva
tam ā harāmi nirṛter upasthād aspārṣam enaṃ śataśāradāya
sahasrākṣeṇa śatavīryeṇa śatāyuṣā haviṣāhārṣam enam
indro yathainaṃ jarase nayāty ati viśvasya duritasya pāram
śataṃ jīva śarado vardhamānaḥ śataṃ hemantāñ chatam u vasantān
śatam indrāgnī savitā bṛhaspatiḥ śatāyuṣā haviṣāhārṣam enam
yat te annam bhuvaspate ākṣiyet pṛthivīm anu tasya naḥ tvam bhuvaspate sam pra yaccha prajāpate
vyātte parameṣṭhinaḥ brahmaṇā āpīpadāma tam
saṃvatsarasya daṃṣṭrābhyām hetiḥ tam sam adhāt abhi
iyam tam babhastu āhutiḥ samidh devī sahīyasī
rājñaḥ varuṇasya bandhaḥ asi
saḥ amum āmuṣyāyaṇam amuṣyāḥ putram ahne rātraye badhāna
mṛṇaḥ asi deva savitar
gāyatreṇa chandasā mṛṇa amuṣya paśūn dvi padaḥ catuḥ padaḥ
yaḥ asmān dveṣṭi yam vayam dviṣmaḥ tam jahi tam mṛṇa
tasmai mā mīmṛḍaḥ
tasmai durāhā
ni te padam pade mama ni cittam etu niṣkṛtam yathā asaḥ kevalaḥ mama aham sādhāraṇī tava
padena gām anu yanti padena aśvam padā ratham
padena marya mat tvam na eṣaḥ na u aham tvat
mā apa sṛpaḥ
mā parā sṛpaḥ
mā anyatra asmat manaḥ kṛthāḥ yam tvā ahiḥ iva bhogaiḥ nākulena parīmasi
ni tvā kṛṇve saṃnahane ni kurīre ni opaśe
ni tvā adhamasmin lomni ni u tvā muṣkayoḥ mṛje
ghṛta āhutā pṛthivī mā naḥ enaḥ asmān prajām vocata kilbiṣāṇi
an āturāḥ su manasaḥ su vīrāḥ jyok jīvantaḥ tava sakhye syāma
antar emi yātudhānān
antar emi kimīdinaḥ
vayam sarasvatyā carāmasi
mā te riṣam khanitā yasmai ca tvā khanāmasi
dvi pād catur pād asmākam mā riṣat devi oṣadhe
anyā vaḥ anyām avatu
anyā anyasyāḥ upāvata
sadhrīcīḥ sa vratāḥ bhūtvā asya avata vīryam
dhruvaḥ tiṣṭha bhuvanasya gopa
mā sam vikthāḥ vanaspate
atra eva tvam
iha vayam su vīrāḥ
viśvāḥ mṛdhaḥ abhimātīḥ vi asya
yaḥ vānaspatyānām adhipatiḥ babhūva yasmin imā viśvā bhuvanāni ārpitā tam anajmi madhunā daivyena
tasmāt maṇim niḥ mame viśva rūpam
imam maṇim viśva jitam su vīram asmāt aśvatthāt pari ud bharāmi yena viśvāḥ pṛtanāḥ saṃjayāni
yena viśvāḥ pṛtanāḥ saṃjayāni
atha u dyumat samitim ā vadāni
sa bandhuḥ ca a sa bandhuḥ ca yaḥ naḥ indra abhidāsati vṛścāmi tasya aham mūlam prajām cakṣuḥ atha u balam
devī devyāṃ jātāsi pṛthivyām adhy oṣadhe
tāṃ tvā nitatni keśebhyo dṛṃhaṇāya khanāmasi
indras tvākhanat prathamo varuṇasya duhitṛbhyaḥ
dṛṃha jātāñ janayājātān ye jātās tān u varṣīyasas kṛdhi
yas te keśo 'vatataḥ samūlo yaś ca vṛhyate
sarvaṃ taṃ viśvabheṣajyābhi ṣiñcāmi vīrudhā
abhīśunā meyo 'stu viyāmenānumeyaḥ
keśo naḍa iva vardhatāṃ śīrṣṇas te asitas pari
yathā naḍaṃ kaśipune striyo bhindanty aśmanā
evā bhinadmi te muṣkau tasmai tvām avase huve
tvaṃ vīrudhāṃ śreṣṭhatamābhiśrutāsy oṣadhe
sāmum adya pūruṣaṃ klībam opaśinaṃ kṛdhi
klībaṃ kṛdhy opaśinam atho kurīriṇaṃ kṛdhi
ubhābhyām asya grāvabhyām indro bhinattv āṇḍyau
klība klībaṃ tvākaraṃ vadhre vadhriṃ tvākaram arasārasaṃ tvākaram arasāraso 'si
kurīram asya śīrṣaṇi kumbaṃ cādhi ni dadhmasi
ye te nāḍyau devakṛte yayos tiṣṭhati vṛṣṇyam
te te bhinadmi śamyayāmuṣyā adhi muṣkayoḥ
jāyamānaḥ niḥ arujat sapatnān dodhataḥ abhayān
sa vai sapatnānām sabhāḥ avālapsyaḥ anāśayat
ārāt arātim kṛṇute
aśastim apa bādhate
avālapsyaḥ sa yaḥ maṇiḥ sahasvān abhimāti hā
cakṣuḥ asya sūtram āsīt tardma śrotram uta ā abharat
avālapsyaḥ sa yaḥ maṇiḥ sahasvān abhimāti hā
imam maṇim āvālapsyam yasmin ārohayāmasi sa vai sapatnān ā datte
saḥ enam pātu viśvatas
saḥ enam jarase nayāt
yatas jīvebhyaḥ na pitṝn upaiti yam ānaśe duṣkṛtam daidhiṣavyam a yajñiyaḥ prathamaḥ yaḥ viveśa kṛcchrāt id jyotiḥ abhi aśnavātai
na asya oṣadhīṣu api asti na apsu antar
na asya sūryam saṃdṛśam eti cakṣuḥ
bhūmiḥ dveṣṭi carantam enam yam ānaśe duṣkṛtam daidhiṣavyam
trite devāḥ amṛjata enaḥ etat
tritaḥ enat manuṣyeṣu amṛṣṭa
tatas etat amuyā rakṣaḥ īrte
pramuktam jyoteḥ adhi dūram eti
yebhiḥ pāśaiḥ didhiṣū patiḥ vibaddhaḥ parau parau ārpitaḥ aṅge aṅge vi te cṛtyantām vicṛtaḥ hi santi
bhrūṇa ghni pūṣan duritāni mṛṣṭā
agniḥ te viśaḥ ā nayāt indraḥ vāyuḥ bṛhaspatiḥ
sa te dharmam adīdharat dhātā iva bhuvanebhyaḥ
bṛhaspate puras etā viśām ihi
agniḥ paścāt abhi nudāti āyatīḥ
vāyuḥ enāḥ dakṣiṇatas pūṣā uttarāt upa ā nudāt
ā sahasrī śata rathaḥ ā revāṁ etu naḥ viśam ā indraḥ vāmena viś patiḥ ā rūpeṇa bṛhaspatiḥ
svarjuṣṭaḥ kaśyapasya sa rāṣṭre jāgarat sve
ṛṣabhaḥ śātamāturaḥ a vihrutaḥ devān yajñena bodhayāt
mahā janāḥ prathamāḥ ye didīvire dhane saṃhatya mahati dvi rāje teṣām vare yaḥ prathamaḥ jigāya tasya aham lokam anu ud bhideyam
medinaḥ te vaibhīdakāḥ
tatas indraḥ upāvatu
avyā vṛkaḥ iva saṃrabhya jigīvān astam āyasi
udbāhuḥ hiraṇya jit go jit aśva jitau bhare vyāghraḥ jaghnivān iva ud tiṣṭha adhidevanāt
ādinavam pratidīvne
kṛtena asmāṁ abhi kṣara
vṛkṣam iva aśanyā jahi yaḥ asmān pratidīvyati
divaḥ pṛthivyāḥ pari antarikṣāt vanaspatibhyaḥ adhi oṣadhībhyaḥ yatra yatra vibhṛtaḥ jātavedāḥ tatas tatas juṣamāṇaḥ naḥ ehi
yaḥ te apsu mahimā yaḥ vaneṣu yaḥ oṣadhīṣu paśuṣu apsu antar agne sarvāḥ tanvaḥ sam rabhasva
yaḥ te deveṣu mahimā svargaḥ yā te tanūḥ pitṛṣu āviveśa puṣṭiḥ yā te manuṣyeṣu paprathe agne tayā rayim asmāsu dhehi
śrut karṇāya kavaye vedyāya vacobhiḥ vākaiḥ upa yāmi rātim
yatas bhayam abhayam tat naḥ astu
ava devānām yaja heḍaḥ agne
indraḥ devānām varuṇaḥ dhṛta vrataḥ
somaḥ vīrudhām jagataḥ paraspāḥ
vāyuḥ paśūnām paśu pāḥ janānām
ayam puras rāḥ naḥ asya astu mūrdhā
mūrdhā divaḥ antarikṣasya mūrdhā mūrdhā sindhūnām uta parvatānām mūrdhā viśvasya bhuvanasya rājā
ayam puras rāḥ naḥ asya astu mūrdhā
mṛdhaḥ te samrāj ava hantu sarvān amitrān rājā varuṇaḥ viṣūcaḥ
indraḥ śatrūn asu nītim nayāti te
ayam puras rāḥ naḥ asya astu mūrdhā
viśaḥ tvā rājan pradiśaḥ juṣantām daivīḥ viśaḥ su praketāḥ sa ketāḥ
viśvāḥ āśāḥ manuṣyaḥ vi bhāhi
ayam puras rāḥ naḥ asya astu mūrdhā
vi bādhasva dṛṃhasva vīḍayasva
adhas padam śatravaḥ te bhavantu
sapatna sāhaḥ ṛṣabhaḥ jana sāh ugraḥ cettā pañca kṛṣṭīḥ vi rāja
śivam kṣetram an amīvam te astu
uttame nāke adhi tiṣṭha ā ihi putrān bhrātṝn bahulān paśyamānaḥ
viśve tvā devāḥ iha dhārayantu
tvaṣṭā rūpeṇa savitā savena ahar mitreṇa varuṇena rātrī indraḥ jyaiṣṭhyena brahmaṇā ayam bṛhaspatiḥ dhātā tvā dhībhiḥ abhi rakṣatu iha
vāstoṣpate iha naḥ śarma yaccha ghane vṛtrāṇām saṃgathe vasūnām
iha eva edhi grāma patiḥ jana sāh viśvaiḥ devaiḥ gupitaḥ rakṣamāṇaḥ
ūrdhvaḥ bhava
prati vidhya adhi asmat
ugram dhanuḥ ojasvān ā tanuṣva
prati durhārdam harasā śṛṇīhi
kṛtvānam agne adharam kṛṇuṣva
prati enam yāhi
prati bhaṅdhi enam
vividhyan agne vitaram vi bhāhi
pratyaṅ pra ihi vartmanā jarhṛṣāṇaḥ
kṛtyā kṛte duṣkṛte mā adhi vocaḥ
yaḥ naḥ durhārd hṛdayena abhivaste yaḥ cakṣuṣā manasā yaḥ ca vācā pratyaṅ daṃṣṭrābhyām abhi tam bubhūṣan kṛtyā kṛtam duṣkṛtam niḥ daha agne
prabhañjañ chatrūn prati yāhy agne kṛtyākṛtaṃ duṣkṛtaṃ hṛdaye vidhya marmaṇi
indra kṣatram abhi vāmam ojo 'jāyathā vṛṣabha carṣaṇīnām
apānudo janam amitrayantam uruṃ devebhyo akṛṇor ulokam
mṛgo na bhīmaḥ kucaro giriṣṭhāḥ parāvata ā jagāmā parasyāḥ
sṛkaṃ saṃśāya pavim indra tigmaṃ vi śatrūn tāḍhi vi mṛdho nudasva
aṃhomuce pra bhare manīṣām ā sutrāmṇe sumatim āvṛṇānaḥ
idam indra prati havyaṃ gṛbhāya satyāḥ santu yajamānasya kāmāḥ
aṃhomucaṃ vṛṣabhaṃ yajñiyānāṃ virājantaṃ prathamam adhvarāṇām
apāṃ napātam aśvinau huve dhiya indriyeṇa na indriyaṃ dhattam ojaḥ
dhātāram indram savitāram ūtaye huve devāṁ a mṛtān martyaḥ san
śreṣṭhe naḥ vasavaḥ dhatta dhāmni
mā radhāma dviṣate mā u arātaye
adhi bravītu adhivaktā naḥ indraḥ
adhi bravītu savitā daivyena
svasti mitra varuṇā ca dhattām rātrim rātrim ahar ahar ca devāḥ
adhi bravītu pṛthivī uta dyauḥ
adhi bruvantu marutaḥ pṛśni mātaraḥ
yaḥ naḥ dveṣṭi araṇaḥ yaḥ sanābhiḥ paviḥ iva nemeḥ adharaḥ saḥ astu
yasya trayāḥ gatam anuprayanti devāḥ manuṣyāḥ paśavaḥ ca sarve tat naḥ devam manaḥ adhi bravītu
su nīti naḥ nayatu
dviṣate mā radhāma
varcasvān asi deveṣu varcasvān oṣadhīṣu ā
atha u varcasvinam kṛdhi yam aśvattha adhirohasi
yam aśvatthaḥ adhyarukṣat rājā manuṣyam janam indraḥ iva vi mṛdhaḥ hanat
tasmāt rāṣṭram an apacyutam
ārohaḥ nāma vai asi
sahasvān ud ajāyathāḥ
tam tvā sapatna sāsaham aśvattha bibharāt ayam
rājā vai asi bhūtānām ṛṣabhaḥ vīrudhām patiḥ
sa naḥ sapatnān aśvattha viṣūcaḥ vi ud ā kṛdhi
saṃpaśyamānāḥ amṛtāya āyan śuddhāḥ yonibhyaḥ pari jāyamānāḥ
śivam kṛṇvānāḥ upa jighrata imam
vīram vīreṣu api ā kṛṇudhvam
śivaḥ vaḥ vīraḥ iha jātaḥ astu śuddhaḥ yonibhyaḥ pari jāyamānaḥ
a riṣṭaḥ ayam vardhatām sarvam āyuḥ
varma jyāyobhyaḥ haviṣā kṛṇotu
jarām mṛtyum pra īpsatu jīvaḥ eṣa
na asya krimiḥ īśāte na uta jambhaḥ
saṃrabhya jīva śaradaḥ su varcāḥ
agniḥ te gopāḥ adhipāḥ vasiṣṭhaḥ
jarā mṛtyuḥ jarā āyuḥ jarā cakṣuḥ jarā svar
jarase tvā jarat aṣṭim pari dadāmi
dyauḥ te pitā
pṛthivī mātā
antarikṣam ātmā
vātaḥ prāṇaḥ
sūryaḥ cakṣuḥ
divaḥ payaḥ
suparṇaḥ tvā abhi ava paśyāt āyuṣe varcase
ayam annasya anna patiḥ astu vīraḥ
yajñasya cakṣuḥ prabhṛtir mukhaṃ ca vācā śrotreṇa manasā juhomi
imaṃ yajñaṃ vitataṃ viśvakarmaṇā devā yantu sumanasyamānāḥ
ye devānām ṛtvijo ye ca yajñiyā yebhyo havyaṃ kriyate bhāgadheyam
imaṃ yajñaṃ saha patnībhir etya yāvanto devās tati mādayantām
yan mā hutaṃ yad ahutam ājagāma yasmād annān manasodrārajīmi
yad devānāṃ cakṣuṣa āgasīnam agniṣ ṭad dhotā suhutaṃ kṛṇotu
agneṣ ṭvā jihvayā hutam iṣṭaṃ marudbhir anumataṃ pitṛbhiḥ prāśnāmi
agneḥ prajātam pari yat hiraṇyam amṛtam dadhre adhi martyeṣu
yaḥ enat veda saḥ id enat arhati
jarā mṛtyuḥ bhavati yaḥ bibharti
yat hiraṇyam sūryeṇa su varṇam prajāvantaḥ manavaḥ pūrve īṣire tat tvā candram varcasā sam sṛjāti
āyuṣmān bhavati yaḥ bibharti
āyuṣe tvā
varcase tvā ojase ca balāya ca yathā hiraṇya tejasā vibhāsāsi janāṁ anu
yat veda rājā varuṇaḥ veda devaḥ bṛhaspatiḥ indraḥ yat vṛtra hā veda tat te āyuṣyam bhuvat tat te varcasyam bhuvat
yad ābadhnan dākṣāyaṇā hiraṇyaṃ śatānīkāya sumanasyamānāḥ
tat te badhnāmi śataśāradāyāyuṣmāñ jaradaṣṭir yathāsaḥ
nainaṃ rakṣāṃsi na piśācāḥ sahante devānām ojaḥ prathamajaṃ hy etat
yo bibharti dākṣāyaṇaṃ hiraṇyaṃ sa jīveṣu kṛṇute dīrgham āyuḥ
apāṃ reto jyotir ojo balaṃ ca vanaspatīnām uta vīryāṇi
indra ivendriyam ava rudhmo asmin sa dakṣamāṇo bibharad dhiraṇyam
samānāṃ māsām ṛtubhiṣ ṭvāhaṃ saṃvatsarasya payasā piparmi
indrāgnī tvā brahmaṇā vāvṛdhānāv āyuṣmantam uttamaṃ tvā karātaḥ
yat te catasraḥ pradiśo mano jagāma dūrakam
tat ta ā vartayāmasīha kṣayāya jīvase
yat te bhūmiṃ catuḥsraktiṃ mano jagāma dūrakam
tat ta ā vartayāmasīha kṣayāya jīvase
yat te yamaṃ vaivasvataṃ mano jagāma dūrakam
tat ta ā vartayāmasīha kṣayāya jīvase
yat te samudram arṇavaṃ mano jagāma dūrakam
tat ta ā vartayāmasīha kṣayāya jīvase
yat te divaṃ yat pṛthivīṃ mano jagāma dūrakam
tat ta ā vartayāmasīha kṣayāya jīvase
yat te vāyum antarikṣaṃ mano jagāma dūrakam
tat ta ā vartayāmasīha kṣayāya jīvase
yat te sūryaṃ yad uṣasaṃ mano jagāma dūrakam
tat ta ā vartayāmasīha kṣayāya jīvase
yat te candraṃ nakṣatrāṇi mano jagāma dūrakam
tat ta ā vartayāmasīha kṣayāya jīvase
yat ta āpo yad oṣadhīr mano jagāma dūrakam
tat ta ā vartayāmasīha kṣayāya jīvase
yat te parāṃ parāvataṃ mano jagāma dūrakam
tat ta ā vartayāmasīha kṣayāya jīvase
yam gṛhṇanti apsarasaḥ yam mathnāti bṛhaspatiḥ tam kaśyapasya brahmaṇā savitā punar ā bharat
yaḥ paridhāya mṛgeṣu api dhāvati tam kaśyapasya brahmaṇā savitā punar ā bharat
savitā agniḥ brahmā somaḥ indraḥ tvaṣṭā bṛhaspatiḥ ete marut yutam tvā brahmaṇā punar ā bharan
bhadrām vācam śivam cakṣuḥ marut yutāya kṛṇmasi
imām hi asmai oṣadhim ā harāmi arundhatīm
tribhyaḥ rudrebhyaḥ pravasan yajāmi jyeṣṭhaḥ kaniṣṭhaḥ uta madhyamaḥ yaḥ
jyotiḥ kārāḥ kavayaḥ soma pāḥ ye kaṇvāḥ ajantu niḥ itas vadhena
indra agnī vītam haviṣaḥ saṃvidānau
samiddhaḥ agniḥ samidhā gīrbhiḥ indraḥ
nudethām kaṇvāḥ niḥ itas arātim
ārāt rakṣāṃsi tapatam vi asmat
vāstoṣpate su prajasaḥ su vīrāḥ śaradaḥ śatāni
dus vāstu kaṇvāḥ abhi niḥ nudasva
su vāstu asmāṁ upa sam viśasva
yā tanti sad khala sad yā ca goṣṭhe yāḥ jātāḥ śakadhūme sabhāyām prapāyām jātāḥ uta yāḥ ca bhitsu tāḥ cātayāmaḥ
śivatā naḥ astu
dudvā ca dudvatī ca sthaḥ
tat vām nāma
tat vām nāmadheyam
rudra preṣite sthaḥ avye nāma
pari asmān vṛṅktam
yaḥ naḥ dveṣṭi tam ṛcchatam
vīcī nāma asi aghahārā nāma
namaḥ te astu vātake
anyatra asmat agham kṛdhi
ṛjīte pari naḥ nama
agreṇa pari naḥ nama
aśmānam tanvam kṛṇmahe
adya naḥ soma mṛḍaya
tvam darbha asi patiḥ oṣadhīnām
vibhindan yāsi kanyāḥ iva enān
bhinddhi śiraḥ kṛmeḥ jāyānyasya
śarīram bhinddhi uta bhinddhi asthi
yaḥ kīkasā sthaḥ viradāt parūṃṣi yasya uddhāraḥ uṣṇihāḥ tāḥ hi vavre haniṣyāmi vām niḥ atas
tṛṇāni attam
ayam yaḥ āste jaṭhareṣu antar martyasya haniṣyāmi vām niḥ atas
stāyat eyathuḥ
prati vām abhutsi
yena īyathuḥ tena pathā paretam
stāyat eyathuḥ
prati vām abhutsi
brahmaṇā vām paritṛhya samantam vi chetsyāmi nakulaḥ iva sarpam
yajñapatim ṛṣaya enasāhur nirbhaktā bhāgād anutapyamānāḥ
yad enaś cakṛvān baddha eṣa tato viśvakarman pra mumugdhy enam
adānyān somapān manyamāno yajñasya vidvān samaye na dhīraḥ
madhavyān stokān apa yān rarādha saṃ mā taiḥ sṛjatu viśvakarmā
ye bhakṣayanto na vasūny ānṛdhur yān agnayo anvatapyanta dhiṣṇyāḥ
yā teṣām avayā duriṣṭāt sviṣṭaṃ tad viśvakarmā kṛṇotu
bhīmā ṛṣayo namo astv ebhyaś cakṣur yad eṣāṃ manasaś ca saṃdṛk
bṛhaspataye mahiṣāya dive namo viśvakarman namas te pāhy asmān
sarvāḥ imāḥ oṣadhayaḥ pṛthivyām adhi niṣṭhitāḥ
atha eva bhadrike tvam asurebhyaḥ ajāyathāḥ
śatam jahi apsarasām śatam śvanvatīnām
gandharva patnīnām śatasya indraḥ api kṛtat śiraḥ
yāḥ patanti puras vātam patanti reṣmabhiḥ saha cetantīm aśmalām palām indraḥ apsarasaḥ hanat
vi vaḥ yaśaḥ havāmahe vi vaḥ haviṣyam odanam
apāvarīḥ apa ūrṇuta asmat
yakṣmam apa ūrṇuta vātaḥ tejanyam yathā
asitasya vidradhasya lohitasya vanaspate visalpakasya auṣadhe mā ud śiṣaḥ piśitam cana
yat te balāsa tiṣṭhataḥ kakṣe muṣkau apākṛtam veda aham tasya bheṣajam cīpadrām abhicakṣaṇam
niḥ balāsam balāsinaḥ visalpam uta vidradham
parā upahatyām te vayam parā yakṣmam suvāmasi
śīrṣa rogam aṅga rogam śuktivalgam vilohitam parā te a jñātam yakṣmam adharāñcam suvāmasi
payaḥ deveṣu payaḥ oṣadhīṣu payaḥ āśāsu payaḥ antarikṣe tat me dhātā savitā ca dhattām
viśve tat devāḥ abhi sam gṛṇantu
payaḥ yat apsu payaḥ usriyāsu payaḥ utseṣu uta parvateṣu tat me dhātā savitā ca dhattām
viśve tat devāḥ abhi sam gṛṇantu
yat mṛgeṣu payaḥ āviṣṭam asti yat ejati patati yat patatriṣu tat me dhātā savitā ca dhattām
viśve tat devāḥ abhi sam gṛṇantu
yāni payāṃsi divi ārpitāni yāni antarikṣe bahudhā bahūni teṣām īśāne vaśinī naḥ adya pra dattām dyāvā pṛthivī a hṛṇīyamāne
āganma imām samitim viśva rūpām yasyām pūrvam avadat devaḥ ekaḥ
sā naḥ sūktaiḥ jujuṣāṇā samīcī asmān vṛṇītām su manasyamānā
iyam devī samitiḥ viśva rūpā śilpam kṛṇvānā carati janeṣu
tām rājānaḥ kavayaḥ hṛtsu ketaiḥ a rājānaḥ ca vadanaiḥ punanti
agnim sāmityam upa sam sadema vācā priyam madhumatyā vadantaḥ
somaḥ rājā varuṇaḥ mitra dharmā mayi śremāṇam upa sam namantu
yaḥ vaḥ śuṣmaḥ hṛdaye yaḥ bāhvoḥ yaḥ ca cakṣuṣi jihvāyāḥ agre yaḥ manyuḥ tam vaḥ vi nayāmasi
tris kuṣṭha asi vṛtrāt jātaḥ
tris divaḥ pari jajñiṣe
tris somāt jajñiṣe tvam tris ādityebhyaḥ pari
jīvalam naghāriṣam jayatkam a parājitam tam tvā amṛtasya īśānam rājan kuṣṭha ā vadāmasi
antarā dyāvā pṛthivī antarikṣam idam mahat
tatra amṛtasya īśānam kuṣṭham devāḥ abadhnata
kuṣṭhaḥ asi deva kṛtaḥ himavadbhyaḥ nirābhṛtaḥ tīkṣṇābhiḥ abhribhiḥ khātaḥ
sa cakartha arasam viṣam
yāḥ te śatam dhamanayaḥ sahasrāṇi ca viṃśatiḥ babhroḥ aśvasya vāreṇa api nahyāmi tāḥ aham
śatasya te dhamanīnām sahasrasya ayutasya ca dṛteḥ pādam iva sārathiḥ api nahyāmi yat bilam
paramasyāṃ parāvati śuṣko bhaṇḍuś ca tiṣṭhataḥ
tatas śuṣkasya śuṣmeṇa tiṣṭhantu lohinīḥ apaḥ
pari vaḥ sikatāmayam marum bile vapāmasi
yakat cit asravīt purā takat cit aśamīt idam
rudra mā tvā jīhiḍāma su stutyā maghavan mā sa hūtyā
bhiṣaktamam tvā bhiṣajām śṛṇomi
ud naḥ vīrāṁ īraya bheṣajebhiḥ
rudra yat te guhyam nāma yat te addhātayaḥ viduḥ śivā śaravyā yā tava tayā naḥ mṛḍa jīvase
agnim tvā āhuḥ vaiśvānaram
sadanān pradahan u agāḥ
sa naḥ devatrā adhi brūhi
mā riṣāma
vayam tava
yā devaiḥ prahitā iṣuḥ patāt tapase vā mahase vā avasṛṣṭā somaḥ tvām asmat yāvayatu vidvān
avantu naḥ pitaraḥ deva hūtiṣu
rāyaspoṣaṃ dhehi no jātaveda ūrjāvad agne yaśaḥ sūnṛtāvat
dadhāma bhāgaṃ sunavāma somaṃ yajñena tvām upa śikṣema śakra
vayam agne dhanavantaḥ syāmālaṃ yajñāyota dakṣiṇāyai
grāvā vaded abhi somasyāṃśūn endraṃ śikṣemendunā sutena
īśānaṃ tvā śuśrumā vayaṃ puro dhanānāṃ dhanapate
gomad agne aśvavad bhūri puṣṭaṃ hiraṇyavad annavad dhehi mahyam
duhāṃ me dyauḥ pṛthivī payo 'jagaro mā sodako 'bhi vi sarpatu
prajāpatinā tanvam ā prīṇe 'riṣṭo ma ātmā
asmān juṣadhvam asavaḥ
adya mā naḥ purā jarasaḥ asavaḥ hāsiṣṭa
pākāḥ gṛṇīmaḥ tava vīryāya
śatam himān adhipatiḥ naḥ ehi
ud mṛṇaḥ agāt
ā arjunam agāt
su śrut bhagavas gopāya mā
ahne adya ātmānam pari dade
sūrya prāṇaḥ bhavāmi
ni mṛṇaḥ agāt
ā asitam agāt
su śrut bhagavas gopāya mā
rātraye adya ātmānam pari dade
agni prāṇaḥ bhavāmi
anābhūr asy anābho 'nābhuvo bhūyāsma
sa yatra tvam prajāpate tris ekasya ahnaḥ prajāḥ saṃpaśyasi tatra mām api sam paśya a naṣṭa paśuḥ bhuvanasya gopāḥ
yathā mṛgam ropayasi tiras carma atividhyasi eva tvam ugre oṣadhe amum ropaya mām abhi
bandhaḥ ca imau upadhiḥ ca
madhumat nau samañjanam
dvārau bhagasya imau ūrū
mṛgaḥ tṛṣyan iva ā cara
abhi tvā adhām jālena iva mahā jaṣam yathā mama kratau asaḥ mama citte sacāvahai
aham vai tvat uttarā asmi
adha tvam upadhiḥ mama
sam nau badhnāmi saṃbandhanena yathā asāva a vicartyau ā mṛtyoḥ ā parāvataḥ
apocchantī duṣvapnyam apa durhārdam ucchatam
apa uṣṭam sarvam kṣetriyam sarvāḥ ca yātudhānyaḥ
ud agātām bhagavatī vicṛtau nāma tārake
vi kṣetriyasya muñcatām saṃgranthim hṛdayasya ca
namaḥ astu varatrābhyaḥ namaḥ īṣā yugebhyaḥ
mṛgāya araṇye tiṣṭhate kṣetriyāya akaram namaḥ
ākhoḥ idam kṣaitrapatyam manoḥ ca mānavasya ca
manaḥ sarvasya paśyataḥ iha bhūyaḥ syāt
ud ehi devi kanye ācitā vasunā saha
na tvā taranti oṣadhayaḥ bāhyāḥ parvatīyāḥ uta
yathā tvā devi oṣadhe sarvaḥ kāmayate janaḥ eva bhagasya naḥ dhehi devebhyaḥ iva amṛtam pari
utsaktapatni oṣadhe āvataṃkaraṇī id asi
yat eṣi yat niṣīdasi tatra tvā aham sam agrabham aśvam iva aśva abhidhānyā
yathā kumāraḥ taruṇaḥ mātaram pratinandati eva asmān prati nandatu yām vayam kāmayāmahe
trīṇi pātrāṇi prathamāni āsan
tāni satyam uta bhūtam tatakṣa
ṛtasya māne adhi yā dhruvāṇi ebhiḥ devāḥ amṛtam bhakṣayanti
svar yat devāḥ vibhajantaḥ āyan trīṇi pātrāṇi prathamāni āsan
ādityāḥ ekam vasavaḥ dvitīyam tṛtīyam rudrāḥ abhi sam babhūvuḥ
dhātā veda savitā etāni sarvā bṛhaspatiḥ prathamaḥ devaḥ agniḥ
ebhiḥ indraḥ jaṭharam ā pṛṇīte tribhiḥ pātraiḥ uta viśve ca devāḥ
ūrdhvā tiṣṭhanti
nanu jihmā bhavanti
na ūnam babhūva katamat cana eṣām
devānām pātrāṇi nihitāni yāni tāni sam pāti yaḥ ṛtasya gopāḥ
paurṇamāsī prathamā yajñiyāsīd ahnāṃ rātrīṇām atiśarvareṣu
ye tvāṃ yajñair yajñiye bodhayanty amī te nākaṃ sukṛtaḥ paretāḥ
pūrṇā paścād uta pūrṇā purastāt paurṇamāsī madhyata uj jigāya
tasyāṃ devaiḥ saṃvasanto mahitvā nākasya pṛṣṭhe sam iṣā madema
catasro diśaḥ pradiśo ha pañca ṣaḍ urvīr āhū rajaso vimānīḥ
dvādaśartava ārtavāś ca te mā pyāyayantu bhuvanasya gopāḥ
yathādityā aṃśum āpyāyayanti yam akṣitam akṣitayaḥ pibanti
evā mām indro varuṇo bṛhaspatir ā pyāyayantu bhuvanasya gopāḥ
āgan rātrī saṃgamanī vasūnāṃ viśvaṃ puṣṭaṃ vasv āveśayantī
amāvāsyāyai haviṣā vidhemorjaṃ vasānā payasā na āgan
mā tvā rātri puro daghan mota paścād vibhāvari
āyuṣmantaḥ suprajasaḥ suvīrā ṛdhyāsma tvā suvarcasaḥ
yasya devasya sumatau sunītir eti sumatiṃ gṛhāṇām
ā mā puṣṭaṃ ca poṣyaṃ ca rātryā devānāṃ sumatau syāma
aham evāsmy amāvāsyāmā vasanti sukṛto mayīme
mayi devā ubhaye sādhyāś cendrajyeṣṭhāḥ sam agacchanta sarve
prathamā ha vy uvāsa sā dhenur abhavad yame
sā naḥ payasvatī duhām uttarāmuttarāṃ samām
yāṃ devāḥ pratinandanti dhenuṃ rātrim upāyatīm
saṃvatsarasya yā patnī sā no astu sumaṅgalī
saṃvatsarasya pratimāṃ ye tvā rātry upāsate
teṣām āyuṣmatīṃ prajāṃ rāyaspoṣeṇa saṃ sṛja
iyam eva sā yā prathamā vyaucchat sāpsv antar āsu carati praviṣṭā
vadhūr jigāya navagaj janitrī traya enāṃ mahimānaḥ sacante
vānaspatyā grāvāṇo ghoṣam akrata haviṣ kṛṇvantaḥ parivatsarīṇam
ekāṣṭake suprajasaḥ suvīrā vayaṃ syāma patayo rayīṇām
iḍāyās padaṃ ghṛtavat sarīsṛpaṃ jātavedaḥ prati havyā gṛbhāya
ye grāmyāḥ paśavo viśvarūpās teṣāṃ saptānāṃ mayi rantir astu
iḍayā juhvato havir devān ghṛtavatā yaje
gṛhān alubhyato vayaṃ dṛṣadomopa gomataḥ
yajartubhya ārtavebhyo mādbhyaḥ saṃvatsarāya ca
dhātre vidhartre samṛdhe bhūtasya pataye yaja
āyam agan saṃvatsaraḥ patir ekāṣṭake tava
tasmai devāya haviṣā vidhema sa u naḥ śarma yacchatu
ekāṣṭakāyai haviṣā vidhema yartūn pañcānu praviṣṭā
sasyena sasyam upasaṃcaranto ariṣṭāsa ṛtunartum upa saṃ carema
vasanto grīṣmo madhumanti varṣāḥ śarad dhemanta ṛtavo no juṣantām
ā no goṣu bhajantv ā prajāyāṃ suśarmaṇy eṣāṃ trivarūthe syāma
ekāṣṭakā tapasā tapyamānā jajāna garbhaṃ mahimānam indram
tena devā vy aṣahanta śatrūn hantāsurāṇām abhavac chacīpatiḥ
pūrṇā darve parā pata supūrṇā punar ā pata
sarvān yajñān saṃpṛñcatīṣam ūrjaṃ na ā bhara
iṣam ūrjaṃ na ābhṛtyeḍayā paśubhiḥ saha
sarasvati tvam asmāsu rāyaspoṣaṃ ni yaccha
vātasya nu mahimā rathasyārujann eti stanayann asya ghoṣaḥ
divaspṛg ety aruṇāni kṛṇvann atho eti pṛthivyā reṇum asyan
saṃ prerate anu vātasya viṣṭhā ainaṃ gacchanti samaneva yoṣāḥ
tābhir vidvān sarathaṃ deva īyate patir viśvasya bhuvanasya gopāḥ
ātmā devānāṃ bhuvanasya gopā yathāvaśaṃ carati deva eṣaḥ
ghoṣa id asya śrūyate na rūpaṃ tasmai vātāya haviṣā vidhema
antarikṣe pathibhir īyamāno na ni viśate katamac canāhaḥ
apāṃ yoniḥ prathamajā ṛtasya kva svij jātaḥ kuta ā babhūva
antarikṣe patayantaṃ vāta tvām āśum āśubhiḥ
paśyanti sarve cakṣuṣā na sarve manasā viduḥ
upatrikaṃ saṃcavicaṃ triryamaṃ caturekajam
taṃ mātariśvānaṃ devaṃ divo devā avāsṛjan
apa ni adhuḥ pauruṣeyam vadham mat indra agnī dhātā savitā bṛhaspatiḥ
somaḥ rājā varuṇaḥ aśvinā yamaḥ pūṣā asmān pari pātu mṛtyoḥ
yāni cakāra bhuvanasya yaḥ patiḥ prajāpatiḥ mātariśvā prajābhyaḥ pradiśaḥ yāni vasate diśaḥ ca tāni me varmāṇi bahulāni santu
yat tanūṣu anahyanta devāḥ dvi rāja yodhinaḥ indraḥ yat cakre varma tat asmān pātu viśvatas
varma me dyāvā pṛthivī varma ahar varma sūryaḥ varma me viśve devāḥ kran
mā mā pra āpat pratīcikā
somārudrā vi vṛhataṃ viṣūcīm amīvā yā no gayam āviveśa
bādhethāṃ dveṣo nirṛtiṃ parācaiḥ kṛtaṃ cid enaḥ pra mumuktam asmat
tigmāyudhau tigmahetī suśevau somārudrāv iha su mṛḍataṃ naḥ
pra ṇo muñcataṃ duritād avadyād gopāyataṃ naḥ sumanasyamānau
somārudrā dhārayethām asuryaṃ pra vām iṣṭvā varam aśnavātai
yuvaṃ no dhattam iha bheṣajāni pra yacchataṃ vṛṣaṇā jetvāni
somārudrā yuvam asmāsv antas tanūṣu viśvā bheṣajāni dhattam
ava syataṃ muñcataṃ kiṃ cid eno aṅgeṣu baddham uta yadṛśatvi
ghṛtasya jūtiḥ samanā saṃvatsaram haviṣā vardhayantī
śrotram cakṣuḥ prāṇaḥ a chinnaḥ naḥ astu
a chinnāḥ vayam āyuṣaḥ varcasaḥ
upa asmān prāṇaḥ hvayatām
upa vayam prāṇam havāmahe
varcaḥ jagrāha pṛthivī antarikṣam varcaḥ somaḥ bṛhaspatiḥ vidhartā
varcasaḥ dyāvā pṛthivī saṃgrahaṇī babhūvatuḥ
varcaḥ gṛhītvā pṛthivīm anu sam carema
yaśasā gāvaḥ go patim upa tiṣṭhanti āyatīḥ
yaśaḥ gṛhītvā pṛthivīm anu sam carema
vrajam kṛṇudhvam
sa hi vaḥ nṛ pānaḥ
varmā sīvyadhvam bahulā pṛthūni
puraḥ kṛṇudhvam āyasīḥ a dhṛṣṭāḥ
mā vaḥ susrot camasaḥ
dṛṃhata tam
nyag vāto vāti nyak tapati sūryaḥ
nīcīnam aghnyā duhe nyag bhavatu te viṣam
ni gāvo goṣṭhe asadan ni vatsā adhi tantyām
ny ūrmayo nadīnāṃ ni śuṣmā arasānām
ahīnām ahikānāṃ saṃ hi śīrṣāṇy agrabham
hradaṃ sahasrabāhuḥ paretya vy anijam aher viṣam
turāṇām aturāṇāṃ viśām urukṣitām uta
kṛṇomi tubhyaṃ bheṣajam āheyam arasaṃ viṣam
imau ūrū sa vāsinau varcasā añje aham mama
nāma hi enayoḥ veda yathā na bahavaḥ viduḥ
varcasā āpīnā pṛthivī
sūryeṇa uttabhitā dyauḥ
tviṣim yām paśyāmaḥ vāte tām ni yacche mama ūrvoḥ
veda vai vām nāmadheyam jigīvāṁ a parājitam
prajām ca bahvīm ā śāse rāṣṭram ca indra abhirakṣitam
viduṣī vām nāmadheyam aśvinā sāragham madhu
sūryaḥ iva cakṣuḥ bhūtānām prajām dhārayatam mayi
rayim dhārayatam mayi
śata pāśām vi tanomi ūrubhyām jaghanena ca
tasmin yaḥ badhyate bandhe sa me astu nyakṣakaḥ
hiraṇyagarbhaḥ sam avartatāgre bhūtasya jātaḥ patir eka āsīt
sa dādhāra pṛthivīṃ dyām utāmuṃ tasmai devāya haviṣā vidhema
ya ojodā baladā yasya viśva upāsate praśiṣaṃ yasya devāḥ
yasya chāyāmṛtaṃ yasya mṛtyus tasmai devāya haviṣā vidhema
yaḥ prāṇato nimiṣato vidhartā patir viśvasya jagato babhūva
ya īśe 'sya dvipado yaś catuṣpadas tasmai devāya haviṣā vidhema
yena dyaur ugrā pṛthivī ca dṛḍhā yena sva stabhitaṃ yena nākaḥ
yo antarikṣaṃ vimame varīyas tasmai devāya haviṣā vidhema
ya ime dyāvāpṛthivī tastabhāne adhārayad avasā rejamāne
yasminn adhi vitata eti sūryas tasmai devāya haviṣā vidhema
yasya viśve himavanto mahitvā samudraṃ yasya rasayā sahāhuḥ
diśo yasya pradiśaḥ pañca devīs tasmai devāya haviṣā vidhema
āpo ha yasya viśvam āyur dadhānā garbhaṃ janayanta mātaraḥ
tatra devānām adhideva āsta ekasthūṇe vimite dṛḍha ugre
āpo garbhaṃ janayantīr vatsam agre sam airayan
tasyota jāyamānasyolba āsīd dhiraṇyayaḥ
hiraṇya ulba āsīd yo agre vatso ajāyata
taṃ yonyor vidravantyoḥ pary apaśyad ditir mahī
bhūto bhūteṣu paya ā dadhāti sa bhūtānām adhipatir babhūva
sa te mṛtyuś carati rājasūyaṃ sa rājā rājyam anu manyatām idam
abhi prehi vīrayasvograś cettā sapatnahā
ā tiṣṭha mitravardhana tubhyaṃ devā adhi bruvan
ātiṣṭhantaṃ pari viśve abhūṣañ chriyaṃ vasānaś carati svarociḥ
mahat tad vṛṣṇo asurasya nāmā viśvarūpo amṛtāni tasthau
enā vyāghraṃ pariṣasvajānāḥ siṃhaṃ hinvanti mahate saubhagāya
mahiṣaṃ na subhuvas tasthivāṃsaṃ marmṛjyante dvīpinam apsv antaḥ
vyāghro adhi vaiyāghre vi kramasva diśo mahīḥ
viśas tvā sarvā ā yantv āpo divyāḥ payasvatīḥ
yā āpo divyāḥ payasā madanti yā antarikṣa uta pārthivā yāḥ
tāsāṃ tvā sarvāsām apām abhi ṣiñcāmi varcasā
abhi tvā varcasāsicaṃ divyena payasā saha
yathāso mitravardhanas tathā tvā savitā karat
yat te candraṃ kaśyapa rocanāvad yat saṃhitaṃ puṣkalaṃ citrabhānu
yasmin sūryā ārpitāḥ sapta sākaṃ tasmin rājānam adhi vi śrayemam
yebhiḥ śilpaiḥ paprathānām adṛṃho yebhir divam abhyapiṃśaḥ pravidvān
yebhir vācaṃ puṣkalair avyayas tena māgne varcasā saṃ sṛjeha
yebhiḥ sūrya ātapati pra ketubhir yebhir agnir dadṛśe citrabhānuḥ
yebhir āpaś candravarṇā ajinvan tena māgne varcasā saṃ sṛjeha
āyaṃ bhātu pradiśaḥ pañca devīr indra iva jyeṣṭho bhavatu prajānām
asmin dhehi puṣkalaṃ citrabhānv ayaṃ pṛṇātu rajasor upastham
anu tvendro avatv anu bṛhaspatir anu tvā somo anv agnir āvīt
anu tvā viśve avantu devāḥ sapta rājāno ya udābhiṣiktāḥ
anu tvā mitrāvaruṇehāvatām anu dyāvāpṛthivī oṣadhībhiḥ
sūryo ahobhir anu tvāvatu candramā nakṣatrair anu tvedam āvīt
dyauś ca tvā pṛthivī ca pracetasau śukro bṛhan dakṣiṇā tvā pipartu
anu svadhā cikitāṃ somo agniḥ pūṣā tvāvatu savitā savena
stuvānam agna ā naya yātudhānaṃ kimīdinam
tvaṃ hi devāntito hantā dasyor babhūvitha
ājyasya parameṣṭhin jātavedas tanūvaśin
agne taulasya prāśāna yātudhānān vi lāpaya
vi lapantu yātudhānā atriṇo ye kimīdinaḥ
athedam agne no havir indraś ca prati haryatam
agniḥ purastād ā yacchatu prendro nudatu bāhumān
bravītu sarvo yātumān ayam asmīty etya
paśyāmi te vīryā jātavedaḥ pra ṇo brūhi yātudhānān nṛcakṣaḥ
tvayā sarve paritaptāḥ purastād ā yantu prabruvāṇā upedam
ā rabhasva jātavedo hṛdaḥ kāmāya randhaya
dūto no agna ut tiṣṭha yātudhānān ihā naya
tvam agne yātudhānān upabaddhān ihā naya
athaiṣām indro vajreṇāpi śīrṣāṇi vṛścatu
idaṃ havir yātudhānān nadī phenam ivā vahāt
yadīdaṃ strī pumān akar iha sa stuvatāṃ janaḥ
yātudhānasya somapa jahi prajāṃ nayasva ca
ni stuvānasya pātaya param akṣy utāvaram
ayaṃ stuvāna āgamat taṃ smota prati haryata
bṛhaspate vaśe 'kṛthā agnīṣomā vi vidhyatam
yāṃ tvā gandharvo akhanad varuṇāya mṛtabhraje
tāṃ tvā vayaṃ khanāmasy oṣadhiṃ śepaharṣaṇīm
vṛṣaṇas te khanitāro vṛṣā tvam asy oṣadhe
vṛṣāsi vṛṣṇyāvatī vṛṣaṇe tvā khanāmasi
ud uṣā ud u sūrya uc chuṣmā oṣadhīnām
ud ejati prajāpatir vṛṣā śuṣmeṇa vājinā
ūrdhvaśrāṇam idaṃ kṛdhi yathā sma te virohato abhitaptam ivānati
tatas te śuṣmavattaram iyaṃ kṛṇotv oṣadhiḥ
apāṃ rasa oṣadhīnām atho vanaspatīnām
atho somasya bhrātāsy ārśyam asi vṛṣṇyam
aśvasya ṛśyasya bastasya puruṣasya ca
ya ṛṣabhasya vājas tam asmin dhehy oṣadhe
saṃ vājā ṛṣabhāṇāṃ saṃ śuṣmā oṣadhīnām
saṃ puṃsām indra vṛṣṇyam asmai dhehi tanūbalam
adyāgne adya savitar adya devi sarasvati
adyā me brahmaṇaspate dhanur ivā tānayā pasaḥ
ūrdhvās tiṣṭhanti giraya ūrdhvā vātā ud īrate
ūrdhvo ayaṃ māmako mayūkha ivādhi bhūmyām
ut tiṣṭhogra vi dhūnuṣva vi te śvayantu nāḍyaḥ
atandro aśvapā iva nāva glāyo 'dhi muṣkayoḥ
hiraṇyaśṛṅgo vṛṣabho yaḥ samudrād udācarat
tenā sahasyenā vayaṃ ni janānt svāpayāmasi
na bhūmiṃ vāto 'ti vāti nāti tapati sūryaḥ
janāṃś ca sarvān svāpaya śunaś cendrasakhā caran
vahyeśayāḥ proṣṭheśayā nārīr yās talpaśīvarīḥ
striyo yāḥ puṇyagandhās tāḥ sarvāḥ svāpayāmasi
ejadejad ajagrabhaṃ cakṣuḥ prāṇam ajagrabham
aṅgāny agrabhaṃ sarvā rātrīṇām atiśarvare
ya āste yaś ca carati yaś ca tiṣṭhan vipaśyati
teṣāṃ saṃ dadhmo akṣāṇi yathedaṃ harmyaṃ tathā
svaptu mātā svaptu pitā svaptu śvā svaptu viśpatiḥ
svapantu sarve jñātayaḥ sarvaṃ ni ṣvāpayā janam
svapna svapnābhikaraṇena sarvaṃ ni ṣvāpayā janam
otsūryam anyān svāpayāvyuṣaṃ caratād aham indra ivāriṣṭo akṣitaḥ
akṣībhyāṃ te nāsikābhyāṃ karṇābhyām āsyād uta
yakṣmaṃ śīrṣaṇyaṃ mastiṣkāl lalāṭād vi vṛhāmasi
grīvābhyas ta uṣṇihābhyaḥ kīkasābhyo anūkyāt
yakṣmaṃ doṣaṇyam aṃsābhyām urasto vi vṛhāmasi
klomnas te hṛdayyābhyo halīkṣṇāt pārśvābhyām
yakṣmaṃ matasnābhyāṃ plīhno yaknas te vi vṛhāmasi
āntrebhyas te gudābhyo vaniṣṭhor udarād uta
yakṣmaṃ pāṇyor aṅgulibhyo nakhebhyo vi vṛhāmasi
asthibhyas te māṃsebhyaḥ snāvabhyo dhamanibhyaḥ
yakṣmaṃ pṛṣṭibhyo majjabhyo nābhyā vi vṛhāmasi
ūrubhyāṃ te aṣṭhīvadbhyāṃ pārṣṇibhyāṃ prapadābhyām
yakṣmaṃ bhasadyaṃ śroṇibhyāṃ bhaṃsaso vi vṛhāmasi
aṅgād aṅgāl lomno lomno baddhaṃ parvaṇi parvaṇi
yakṣmam tvacasyam te vayam viṣvañcam vi vṛhāmasi
aṅgādāṅgād ahaṃ tava paruṣaḥ paruṣas pari
kaśyapasya vivarheṇa yakṣmaṃ te vi vṛhāmasi
agnī rakṣohā tigmas tigmaśṛṅga ṛṣir ārṣeyaḥ kaviḥ kavitamaḥ
apāghaśaṃsaṃ nudatāṃ sahatām arātiṃ pratyak pratiharaṇenāghāyate aghaṃ prati harāmaḥ
indro rakṣohā
somo rakṣohā
varuṇo rakṣohā
vāyū rakṣohā
tvaṣṭā rakṣohā
dhātā rakṣohā
savitā rakṣohā
sūryo rakṣohā
candramā rakṣohā
bṛhaspatī rakṣohā
prajāpatī rakṣohā
parameṣṭhī rakṣohā tigmas tigmaśṛṅga ṛṣir ārṣeyaḥ kaviḥ kavitamaḥ
apāghaśaṃsaṃ nudatāṃ sahatām arātiṃ pratyak pratiharaṇenāghāyate aghaṃ prati harāmaḥ
saṃvasava iti vo nāmadheyam ugraṃpaśyā rāṣṭrabhṛto hy akṣāḥ
tasmai ta indo haviṣā vidhema vayaṃ syāma patayo rayīṇām
idam ugrāya babhrave yo 'kṣeṣu tanūvaśī
ghṛtena kaliṃ śikṣāmi sa no mṛḍātīdṛśe
ghṛtam agne apsarābhyo vaha tvaṃ pāṃsūn akṣebhyaḥ sikatā apaś ca
yathābhagaṃ havyadātiṃ juṣāṇā madantu devā ubhayāni havyā
yo no devo dhanam idaṃ dideśa yo akṣāṇāṃ grahaṇaṃ śeṣaṇaṃ ca
sa no 'vatu havir idaṃ juṣāṇo gandharvaiḥ sadhamādaṃ madema
yā apsarasaḥ sadhamādaṃ madanty antarā havirdhānaṃ sūryaṃ ca
tā no hastau kṛtena saṃ sṛjantu sapatnaṃ naḥ kitavaṃ randhayantu
yad devān nāthito huve brahmacaryaṃ yad ūṣima
akṣān yad babhrūn ālabhe te no mṛḍantv īdṛśe
ādinavam ity ekā
bhagaḥ tvā itas nayatu hasta gṛhya
bṛhaspatiḥ puraetā te astu
devaḥ tvā savitā satya dharmā upasadyām namasyām kṛṇotu
yām aśvinā madhu kaśām devāḥ agre ajanayan tayā tvā patyām otām kṛṇmaḥ madhumatīm vayam
uttarā śvaśruvāḥ bhava nanānduḥ upaśikṣayā
yaśaḥ tvā patyām kṛṇmaḥ
bhava ā devṛṣu priyā
adbhiḥ ātmānam tanvam śumbhamānā gṛhān pra ihi
mahiṣī bhavāsi
tatra tvā aduḥ gārhapatyāya devāḥ prajāvatī jaradaṣṭiḥ yathā asaḥ
ud uttaram ārohantī vyasyantī pṛtanyataḥ abhi asthāḥ śatroḥ mūrdhānam
saha putrā virāj bhava śvaśrūṇām śvaśurāṇām gṛhāṇām ca dhanasya ca
vi rāja patyām devṛṣu
sajātānām virāj bhava
yat giriṣu parvateṣu goṣu aśveṣu yat madhu yena akṣāḥ abhyaṣicyanta tena aham asyāḥ mūrdhānam abhi siñcāmi nāryāḥ
yat varcaḥ gavi kalyāṇe yat vā sūyavase tṛṇe abhyañjanasya yat varcaḥ tena mā anajmi varcasā
yena acarat uśanā kāvyaḥ agre vidvān kratūnām uta devatānām sahṛdayena haviṣā juhomi
sadhrīcīnam vaḥ manaḥ astu ugram
mahat satyam
mahat haviḥ
uśanā kāvyaḥ mahān
devānām ugrāṇām satām hṛdayāni saha akaram
aham satyena sayujā carāmi
aham devīm anumatim pra veda
indraḥ devānām hṛdayam vaḥ astu
sadhrīcīnam vaḥ manaḥ astu ugram
tvaṣṭā vāyuḥ kaśyapaḥ indram agniḥ manasā anu āyan haviṣaḥ padena
avindan śakram rajasi praviṣṭam
sadhrīcīnam vaḥ manaḥ astu ugram
yena ime dyāvāpṛthivī vicaṣkabhuḥ yena abhavat antarikṣam svar yat manasā vidvān haviṣā juhomi
sadhrīcīnam vaḥ manaḥ astu ugram
dyāvā pṛthivī hṛdayam sasūvatuḥ yena idam tvaṣṭā vikṛṇoti dhīraḥ
tasya uśanā kratubhiḥ saṃvidānaḥ cittam viveda manasi praviṣṭam
cittam ca etat ākūtiḥ ca yena devāḥ viṣehire
etat satyasya śraddhayā ṛṣayaḥ sapta juhvati
tvayā manyo saratham ārujanto harṣamāṇāso hṛṣitā marutvan
tīkṣṇeṣava āyudhā saṃśiśānā upa pra yantu naro agnirūpāḥ
agnir iva manyo tarasā sahasva senānīr naḥ sahure hūta edhi
jitvāya śatrūn vi bhajāsi veda ojo mimāno vi mṛdho nudasva
sahasva manyo abhimātim asme rujan mṛṇan pramṛṇann ehi śatrūn
ugraṃ te śardho nanv ā rurudhre vaśī vaśaṃ nayāsā ekaja tvam
eko bahūnām asi manyav īḍitā paśūn paśūn yuddhāya saṃ śiśādhi
akṛttaruk tvayā yujā vayaṃ dyumantaṃ ghoṣaṃ vijayāya kṛṇmahe
vijeṣakṛd indra ivānavabravo asmākaṃ manyo adhipā bhaveha
priyaṃ te nāma sahure gṛṇīmasi vidmā tam utsaṃ yata ābabhūvitha
ābhūtyā sahasā vajra sāyaka saho bibharṣy abhibhūta uttaram
kratvā no manyo saha medy edhi mahādhanasya puruhūta saṃsṛji
saṃsṛṣṭaṃ dhanam ubhayaṃ samākṛtam asmabhyaṃ dattaṃ varuṇaś ca manyo
bhiyo dadhānā hṛdayeṣu śatravaḥ parājitā yantu paramāṃ parāvatam
śaṃ no devī pṛśniparṇy aśaṃ nirṛtaye karat
ugrā hi kaṇvajambhanī tāṃ tvāhārṣaṃ sahasvatīm
sadānvāghnī prathamā pṛśniparṇy ajāyata
tayā kaṇvasyāhaṃ śiraś chinadmi śakuner iva
ūrjabhṛtaṃ prāṇabhṛtaṃ prajānām uta tarpaṇīm
sarvās tāḥ pṛśniparṇītaḥ kaṇvā mā nīnaśat
samākṛtyainān nir aja tīkṣṇaśṛṅga ivarṣabhaḥ
arāyaṃ kaṇvaṃ pāpmānaṃ pṛśniparṇi sahasvati
tvam ugre pṛśniparṇy agnir iva pradahann ihi kaṇvā jīvitayopanīḥ
girim enā ā veśaya tamāṃsi yatra gachāṃs tat pāpīr api pādaya
arāyam asṛkpāvānaṃ yaś ca sphātiṃ jihīrṣati
garbhādaṃ kaṇvaṃ nāśaya pṛśniparṇi sahasvati
yā no gā yā no gṛhān yā na sphātim upāharān
tā ugre pṛśniparṇi tvaṃ kaṇvā mā nīnaśa itaḥ
yasmin āsīḥ pratihitaḥ idam tat śalyaḥ veṇuḥ veṣṭanam tejanam ca
sūnuḥ janitrīm jane ā ihi śṛṇvan
ayam te ātmā itas id prahitaḥ
asthi bhittvā yadi majjñaḥ papātha yadi vā asi rataḥ puruṣanti kāme urvīm gavyūtim abhi ā ihi arvāṅ paścā raśmīn udyataḥ sūryasya
mātariśvā pavamānaḥ tvāyan sūryaḥ ābhrājan tanvā dṛśe kaḥ
asnaḥ gandhāt puvasaḥ pra cyavasva
vi mucyasva yonyāḥ yā te atra
pra cyavasva atas
abhi ā ihi arvāṅ
arthān te vidma bahudhā bahis ye
imāḥ svasāraḥ
ayam id pitā te
iyam te mātā
imam ā ihi bandhum
amitraiḥ astā yadi vā asi mitraiḥ devaiḥ vā devi prahitā avasṛṣṭā viddhvā śṛṅgam puruṣe jahātha
bāṇaḥ śṛṅgam śikharaḥ sraṃsatām itas
śikhāsu saktaḥ yadi vā asi agre yadi vā asi saktaḥ puruṣasya māṃse dadhṛṣ na pāśān apavṛjya muktvā akṣi śalyaḥ kṛṇutām āyanāya
hastāt hastam sam ayaḥ bhriyamāṇaḥ
bahis tvā paśyān vīrudhām balena
adbhiḥ praṇiktaḥ śayāsai abhyaktaḥ kośe jāmīnām nihitaḥ a hiṃsaḥ
ṣaṣṭi rātre ṣaṣṭikasya śalyasya paridhiḥ kṛtaḥ
itas tam adya te vayam āsthānāt cyāvayāmasi
saṃ majjā majjñā bhavatu sam u te paruṣā paruḥ
saṃ te māṃsasya visrastaṃ saṃ snāva sam u parva te
majjā majjñā saṃ dhīyatām asthnāsthy api rohatu
snāva te saṃ dadhmaḥ snāvnā carmaṇā carma rohatu
loma lomnā saṃ dhīyatāṃ tvacā saṃ kalpayāt tvacam
asṛk te asnā rohatu māṃsaṃ māṃsena rohatu
rohiṇī saṃrohiṇy asthnaḥ śīrṇasya rohiṇī
rohiṇyām ahni jātāsi rohiṇy asy oṣadhe
yadi śīrṇaṃ yadi dyuttam asthi peṣṭraṃ ta ātmanaḥ
dhātā tat sarvaṃ kalpayāt saṃ dadhat paruṣā paruḥ
yadi vajro visṛṣṭas tvāra kāṭaṃ patitvā yadi vā viriṣṭam
vṛkṣād vā yad avasad daśaśīrṣa ṛbhū rathasyeva saṃ dadhāmi te paruḥ
ut tiṣṭha prehi sam adhāyi te paruḥ saṃ te dhātā dadhātu tanvo viriṣṭam
rathaḥ sucakraḥ supavir yathaiti sukhaḥ sunābhiḥ prati tiṣṭha evam
udyan ādityaḥ ghuṇān hantu
sūryaḥ nimrocan raśmibhiḥ hantu
tāvat naḥ adhi saṃhitam
apsarāḥ mūlam akhanat
gandharvaḥ pari abravīt
tena vo vṛtrahā sūryo ni jambhyāṁ amṛtad ghuṇāḥ
ghuṇān hantu āyatī
ghuṇān hantu parāyatī
ghuṇān avaghnatī hantu
ghuṇān pinaṣṭi piṃṣatī
ghuṇāḥ na kim cana iha vaḥ
pratibuddhāḥ abhūtana pradoṣam taskarāḥ iva
ghuṇānām madhyataḥ jyeṣṭhaḥ kaniṣṭhaḥ uta madhyamaḥ hatāḥ vaḥ sarve jñātayaḥ
hatā mātā
hataḥ pitā
yathā phenaḥ udakena dadṛśānaḥ nijasyati eva vayam ghuṇān sarvān sākam vācā ni jāsayāmasi
ni gāvaḥ goṣṭhe asadan
ni mṛgāsaḥ avikṣata
ni tvam āditya raśmibhiḥ ghuṇān sarvān ajījasaḥ
udyan raśmīn ā tanuṣva
bāṇavadbhiḥ sam arpaya
ghuṇān tvam sarvān āditya ghorayā tanvā tapa
yaḥ ānataḥ parāṇataḥ dāroḥ iva apatakṣaṇam śarkoṭaḥ nāma vai asi
kutas tvam viṣavān asaḥ
yaḥ ubhayena praharasi pucchena ca āsyena ca āsye cana te viṣam
kutas te puchadhau asat
vidutsurasya dānavasya tasya tvam napāt asi
tasya agre arasam viṣam
tatas tava arasam viṣam
arasa arasam tvā akaram
vadhre vadhrim tvā akaram
vadhrim tvā cakruḥ devāḥ amṛtāsaḥ āsuram
iyattakaḥ kuṣumbhakaḥ
takam bhinadmi śamyayā
tatas viṣam parā asicam apācīm anu saṃvatam
imāḥ paścā mayūryaḥ sapta svasāraḥ agruvaḥ tāḥ te viṣam vi jahrire udakam kumbhinīḥ iva kūpāt kulijinīḥ iva
navānāṃ navatīnām ity ekā
vrātam aham a pakṣānām vrātam muṇḍīyasām uta vrātam muṇḍivlānām aham pra dhvāṅkṣāṁ iva cātaye
pravaktā pramādayitā nidrā tandrīḥ tṛtīyakaḥ tān jaṅgiḍasya agninā sarvān prati dahāmasi
a śuddhāt naḥ pari pāhi rakṣobhyaḥ uta jaṅgiḍa
yātudhānāt kimīdinaḥ tasmāt naḥ pāhi jaṅgiḍa
apsarābhyaḥ gandharvebhyaḥ devebhyaḥ asurebhyaḥ atha u sarvasmāt pāpmanaḥ tasmāt naḥ pāhi jaṅgiḍa
ni te śatrūn dahati devaḥ agniḥ niḥ arātim amatim yātudhānān
ā yāhi śatrūn duritā apaghnan
śatāt naḥ yakṣmebhyaḥ pari pāhi jaṅgiḍa
akarma agnim adhipām asya devam
anu ā arapsi sahasā daivyena
sahasvān naḥ sahasā pātu jaṅgiḍaḥ yathā jayema pṛtanājyeṣu
satyaḥ agniḥ
satyāḥ āpaḥ
satye ime dyāvā pṛthivī viśva śaṃbhuvau
satyam idam brahma asmākam kṛtam astu
yam abadhnāt uśanā indrāya tam te badhnāmi jaṅgiḍam
iyattikā śakuntikā sakā jaghāsa te viṣam
māhaṃ mṛṣi mo asau puruṣo mṛta
sa cana marati mā vayaṃ marāma
āre asya yojanaṃ hariṣṭhā madhu tvā madhulā karat
sūrye viṣam ā sṛjāmi dṛtiṃ surāvato gṛhe
triṣaptā visphuliṅgakā viṣasya puṣpakam akṣan
ālvantaruṭaṃ viṣaṃ vidārī karambho arasaṃ viṣam
vār ugram arasaṃ viṣam agniś ca viśvacarṣaṇiḥ
śakuntikā me abravīd viṣapuṣpaṃ dhayantikā
na ropayati na mādayati na viṣaṃ hanti pūruṣam
māhaṃ mṛṣi mo asau puruṣo mṛta
sa cana marati mā vayaṃ marāma
āre asya yojanaṃ hariṣṭhā madhu tvā madhulā karat
navānāṃ navatīnām ity ekā
madhumatī patye asmi jārāya madhumattarā
atha u madhavyam me bhaṃsaḥ
madhu nipadane aham
madhunā mā sam sṛjāmi māsareṇa surām iva
vāc me iyam madhunā saṃsṛṣṭā
akṣyau me madhu saṃdṛśī
madhu dyauḥ
madhu pṛthivī
madhū indraḥ
madhu sūryaḥ
striyaḥ yāḥ jajñire madhu
tābhyaḥ aham madhumattarā
madhumatīḥ oṣadhayaḥ āpaḥ madhumatīḥ uta
gāvaḥ yāḥ jajñire madhu
tābhyaḥ aham madhumattarā
madhoḥ jātaḥ madhughaḥ vīrudhām balavattamaḥ
tena aham sarvasmai puṃse kṛṇve nikaraṇam hṛdi
yathā aśvaḥ bandhaneṣṭhaḥ vaḍavām abhidhāvati eva tvam ugre oṣadhe amum kanikradatam ā naya
aṅga u nu mā ud iva śvasaḥ aṅga u nu mā ud iva stanaḥ anyāḥ vivitsamānaḥ anyāḥ parājighāṃsan
mām anu pra te manaḥ chāyā yantam iva anu ayat
khananti tvā taimātāḥ dāsāḥ arasa bāhavaḥ
dāsī asi
prakrīḥ asi
utkhātam arasam viṣam
adanti tvā kakkaṭāsaḥ kuruṅgāḥ adhi sānuṣu
pāpī jagdha prasūḥ asi
abhri khāte na rūrupaḥ
ava jyām iva dhanvanaḥ śuṣmam tanomi te viṣa
pra ropīḥ asya pātaya sūryaḥ pūrvāḥ iva uṣasaḥ
sindhuḥ paścāt parihitaḥ sūryasya udayanam puras
tatas yat antarā vanam tat sarvam viṣa dūṣaṇam
madhu tvā madhukṛt kṛṇotu
pitum tvā pitu kṛt kṛṇotu uta u niṣadya pātave atha u ūrdhvāya tiṣṭhate
jaghāsa tvā lomakarṇaḥ
tat ni āsa paruṣṇiyām
tat bhaimīḥ cakrire srajaḥ sarvam mahiṣadaḥ viṣam
urvyāḥ uru kṣitaḥ turāyāḥ a turasya ca bhūmyāḥ hi jagrabha nāma viṣam vārayatām iti viṣam dūṣayatāt iti
aham vai indra mātaram indra bhrātaram indra adhivaktrām vīrudham ā ahārṣam viṣa dūṣaṇīm
yat kim ca padvat śaphavat yat kāṇḍi yat ca puṣpavat yat ejati sarvam tat viṣa dūṣaṇam
sindhuḥ paścāt dharuṇaḥ
sūryasya udayanam puras
tatas yat antarā viṣam tat vācā dūṣayāmasi
yāvat sūryaḥ vitapati yāvat ca abhivipaśyati tāvat viṣasya dūṣaṇam vacaḥ niḥ mantrayāmahe
jihvā me madhu saṃsrāvā
jihvā me madhu vādinī
jihve varcasvatī bhava
puruṣaḥ riṣat
hai hai kalyāṇi subhage pṛśniparṇi an āture imam me adya pūruṣam dīrgha āyu tvāya ud naya
yābhyaḥ varṣanti vṛṣṭayaḥ yābhiḥ jīvanti aghnyāḥ tāḥ me viṣasya dūṣaṇīḥ savitā vi akāśayat
prajāpatiḥ tvā abadhnāt prathamam astṛtam vīryāya kam
tam te badhnāmi āyuṣe varcase ojase ca balāya ca
astṛtaḥ tvā abhi rakṣatu
ūrdhvaḥ tiṣṭha rakṣan a pramādam astṛta imam
mā tvā dabhan paṇayaḥ yātudhānāḥ
indraḥ iva dasyūn ava dhūnuṣva pṛtanyataḥ
sarvān śatrūn vi sahasva
astṛtaḥ tvā abhi rakṣatu
śatam cana praharantaḥ abhighnantaḥ na tastrire
tasmin indraḥ pari adatta cakṣuḥ prāṇam atha u balam
astṛtaḥ tvā abhi rakṣatu
indrasya tvā varmaṇā pari dhāpayāmaḥ yaḥ devānām adhirājaḥ babhūva
punar tvā devāḥ pra nayantu sarve
tvā abhi rakṣatu
asmin maṇau eka śatam vīryāṇi
sahasram prāṇāḥ asmin astṛte
vyāghraḥ śatrūn abhi tiṣṭha sarvān
yaḥ tvā pṛtanyāt adharaḥ saḥ astu
astṛtaḥ tvā abhi rakṣatu
ghṛtāt ulluptaḥ madhumān payasvān sahasra prāṇaḥ śata yoniḥ vayaḥ dhāḥ
śaṃbhūḥ ca mayobhūḥ ca ūrjasvān ca payasvān ca astṛtaḥ tvā abhi rakṣatu
yathā tvam uttaraḥ asaḥ a sapatnaḥ sapatna hā sajātānām asaḥ vaśī tathā tvā savitā karat
astṛtaḥ tvā abhi rakṣatu
apaḥ ca rapaḥ ca ūṣmā ca bāṣpaḥ ca śokaḥ ca abhiśokaḥ ca tṛtīyekaḥ ca pareparaḥ ca te takmānaḥ itas naśyata
veda vai te takman nāma
agniḥ tvam nāma asi
tam tvā itas vi nayāmaḥ
vṛtrasya haraḥ asi nabhasaḥ napāt
dyauḥ ca asmat pṛthivī ca takmānam nāśayatām itas
pañcapsniḥ nāma te mātā
saḥ u ekapsniḥ ucyase
tasya aham veda te nāma
sa takman niḥ atas drava
audumbaraḥ ca nāma asi priyātithiḥ ca
tam tvā itas nāśayāmasi brahmaṇā vīryāvatā
yaḥ asi jalpan ca lapan ca āvān ca tapan ca tṛtīyekaḥ ca te takmānaḥ itas naśyata
vikilīda vilohita vikāśakraṃdarajjana
girim gaccha dhūma keto
namāṃsi santu te
bṛhat tvam agne rakṣaḥ adhamam jahi
madhyamam ni uttamam śṛṇīhi
śam naḥ agniḥ jyotiḥ anīkaḥ astu śam dyāvā pṛthivī anehasā
mātā iva pitā iva abhi rakṣata enam
muñcata enam pari aṃhasaḥ
vātāj jāto antarikṣād vidyuto jyotiṣas pari
sa no hiraṇyajāḥ śaṅkhaḥ kṛśanaḥ pātv aṃhasaḥ
hiraṇyānām eko asi somād adhi jajñiṣe
rathe asi darśata iṣudhau rocanas tvam
yo agrato rocanāvān samudrād adhi jajñiṣe
śaṅkhena hatvā rakṣāṃsy atriṇo vi ṣahāmahe
ye atriṇo yātudhānā rakṣaso ye kimīdinaḥ
sarvāñ chaṅkha tvayā vayaṃ viṣūco vi ṣahāmahe
śaṅkhenāmīvām amatiṃ śaṅkhenota sadānvāḥ
śaṅkho no viśvabheṣajaḥ kṛśanaḥ pātv aṃhasaḥ
divi jātaḥ samudrataḥ sindhutas pary ābhṛtaḥ
sa no hiraṇyajāḥ śaṅkha āyuṣprataraṇo maṇiḥ
devānām asthi kṛśanaṃ babhūva tad ātmanvac caraty apsv antaḥ
taṃ te badhnāmy āyuṣe varcasa ojase ca balāya ca kārśanas tvābhi rakṣatu
kanyā vār avāyatī somam api srutāvidat
astaṃ bharanty abravīd indrāya sunomi tvā śakrāya sunomi tvā
asau ya eṣi vīrako gṛhaṃ gṛhaṃ vicākaśat
imaṃ jambhasutaṃ piba dhānāvantaṃ karambhiṇam apūpavantam ukthinam
kuvic chakat kuvit karat kuvin no vasyasas karat
kuvit patidviṣo yatīr indreṇa saṃ gamāmahai
ā cana tvā cikitsāmo 'dhi cana tvā nemasi
śanair iva śanakair ivendrāyendo pari srava
imāni trīṇi viṣṭapā tānīndra vi rohaya
śiras tatasyorvarām ād idaṃ ma upodare
asau ca yā na urvarād imāṃ tanvaṃ mama
atho tatasya yac chiraḥ sarvā tā romaśā kṛdhi
khe rathasya khe 'nasaḥ khe yugasya śatakrato
apālām indra triṣ pūtvy akṛṇoḥ sūryatvacam
ānujāvaram anu rakṣante ugrāḥ yeṣām indram vīryāya airayanta
purohitaḥ parameṣṭhī sva rājyāya abhīvardham asmai akṛṇot bṛhaspatiḥ
tena sapatnān adharān kṛṇuṣva
kṣeme paśūn bahulān vardhayitvā jaitrāya ud yātu rathavāhanam te
go bhājam aṃśam tava ye samānāḥ sarve samagrāḥ dadhṛṣ ā bharanta
abhi vardhasva bhrātṛvyān abhi ye tvā pṛtanyataḥ
ni piṇḍhi sarvān dhūrvataḥ abhīvardhaḥ yathā asasi
abhīvardham abhībhavam abhīṣeṇam mahā gaṇam viśaḥ tvā sarvāḥ ā yantu āpaḥ divyāḥ payasvatīḥ
abhi vardhasva prajayā vāvṛdhānaḥ
abhi anīkaiḥ paśubhiḥ bhavāsi
brahma rājanyaiḥ viśyaiḥ vāvṛdhānaḥ śūdraiḥ ati ihi sabhayā pṛtanyataḥ
vardhasva kṣetraiḥ
prathasva prajayā
vardhasva vīraiḥ
paśubhiḥ bahuḥ bhava
śriyā śulkaiḥ yatamaḥ tvā pṛtanyāt āptaḥ tubhyam sa bali hṛtyāya tiṣṭhatu
indraṃ mitraṃ varuṇam agnim ūtaye mārutaṃ śardho aditiṃ havāmahe
rathaṃ na durgād vasavaḥ sudānavo viśvasmān no aṃhaso niṣ pipartana
ta ādityā ā gatā sarvatātaye bhūta devā vṛtratūryeṣu śaṃbhuvaḥ
avantu naḥ pitaraḥ supravācanā uta devī devaputre ṛtāvṛdhā
narāśaṃsaṃ vājinaṃ vājayantaṃ kṣayadvīraṃ pūṣaṇaṃ sumnair īmahe
bṛhaspate sadam in naḥ sugaṃ kṛdhi śaṃ yor yat te manurhitaṃ tad īmahe
indraṃ kutso vṛtrahaṇaṃ śacīpatiṃ kāṭe nibāḍha ṛṣir ahvad ūtaye
rathaṃ na durgād vasavaḥ sudānavo viśvasmān no aṃhaso niṣ pipartana
devair no devy aditir ni pātu devas trātā trāyatām aprayuchan
tan no mitro varuṇo māmahantām aditiḥ sindhuḥ pṛthivī uta dyauḥ
apa naḥ śośucad agham
agne śuśugdhy ā rayim
apa naḥ śośucad agham
sukṣetriyā sugātuyā vasūyā ca yajāmahe
apa naḥ śośucad agham
pra yad bhandiṣṭha eṣāṃ prāsmākāsaś ca sūrayaḥ
apa naḥ śośucad agham
pra yat te agne sūrayo jāyemahi pra te vayam
apa naḥ śośucad agham
pra yad agneḥ sahasvato viśvato yanti bhānavaḥ
apa naḥ śośucad agham
tvaṃ hi viśvatomukha viśvataḥ paribhūr asi
apa naḥ śośucad agham
dviṣo no viśvatomukhāti nāveva pāraya
apa naḥ śośucad agham
devāḥ śaraṇa kṛtaḥ śaraṇāḥ me bhavata prācyāḥ diśaḥ agninā rājñā adhyakṣeṇa
yaśāḥ bhūyāsam
yaśasam mā kṛṇuta cārum anna adam
parā dviṣantam śṛṇīta
bhavata dakṣiṇāyāḥ diśaḥ indreṇa rājñā
bhavata pratīcyāḥ diśaḥ varuṇena rājñā
bhavata udīcyāḥ diśaḥ somena rājñā
bhavata dhruvāyāḥ diśaḥ viṣṇuṇā rājñā
bhavata ūrdhvāyāḥ diśaḥ bṛhaspatinā rājñā
bhavata uttamāyāḥ diśaḥ prajāpatinā rājñā
bhavata paramāyāḥ diśaḥ parameṣṭhinā rājñā
devāḥ śaraṇa kṛtaḥ śaraṇāḥ me bhavata sarvābhyaḥ digbhyaḥ īśānena rājñā adhyakṣeṇa
yaśāḥ bhūyāsam
yaśasam mā kṛṇuta cārum anna adam
parā dviṣantam śṛṇīta
prātar agniṃ prātar indraṃ havāmahe prātar mitrāvaruṇā prātar aśvinā
prātar bhagaṃ pūṣaṇaṃ brahmaṇaspatiṃ prātaḥ somam uta rudraṃ huvema
prātarjitaṃ bhagam ugraṃ huvema vayaṃ putram aditer yo vidhartā
ādhraś cid yaṃ manyamānas turaś cid rājā cid yaṃ bhagaṃ bhakṣīty āha
bhaga praṇetar bhaga satyarādho bhagemāṃ dhiyam ud avā dadan naḥ
bhaga pra ṇo janaya gobhir aśvair bhaga pra nṛbhir nṛvantaḥ syāma
utedānīṃ bhagavantaḥ syāmota prapitva uta madhye ahnām
utodite maghavan sūrye vayaṃ devānāṃ sumatau syāma
bhaga eva bhagavāṁ astu devās tena vayaṃ bhagavantaḥ syāma
taṃ tvā bhaga sarva ij johavīti sa no bhaga puraetā bhaveha
sam adhvarāyoṣaso namanta dadhikrāveva śucaye padāya
arvācīnaṃ vasuvidaṃ bhagaṃ no ratham ivāśvā vājina ā vahantu
aśvāvatīr gomatīr na uṣāso vīravatīḥ sadam uchantu bhadrāḥ
ghṛtaṃ duhānā viśvataḥ prapītā yūyaṃ pāta svastibhiḥ sadā naḥ
yas te manyo 'vidhad vajra sāyaka saha ojaḥ puṣyati viśvam mānuṣam
sāhyāma dāsam āryaṃ tvayā yujā vayaṃ sahaskṛtena sahasā sahīyasā
manyur indro manyur evāsa devo manyur hotā varuṇo jātavedāḥ
manyur viśa īḍate mānuṣīr yāḥ pāhi no manyo tapasā sajoṣāḥ
abhīhi manyo tavasas tavīyān tapasā yujā vi jahi śatrūn
amitrahā vṛtrahā dasyuhā ca viśvā vasūny ā bharā tvaṃ naḥ
tvaṃ hi manyo abhibhūtyojāḥ svayaṃbhūr bhāmo abhimātiṣāhaḥ
viśvacarṣaṇiḥ sahuriḥ sahīyāṁ asmāsv ojaḥ pṛtanāsu dhehi
abhāgaḥ sann apa pareto asmi tava kratvā taviṣasya pracetaḥ
taṃ tvā manyo akratur jihīḍāhaṃ svā tanūr baladāvā na ehi
ayaṃ te asmy upa na ehy arvāṅ pratīcīnaḥ sahure viśvadāvan
manyo vajrinn upa na ā vavṛtsva hanāva dasyūṁ uta bodhy āpeḥ
abhi prehi dakṣiṇato bhavā no adhā vṛtrāṇi jaṅghanāva bhūri
juhomi te dharuṇo madhvo agram ubhā upāṃśu prathamā pibeva
agner manve prathamasya pracetasaḥ pāñcajanyasya bahudhā yam indhate
viśo viśaḥ praviśivāṃsam īmahe sa no muñcatv aṃhasaḥ
sujātaṃ jātavedasam agniṃ vaiśvānaraṃ vibhum
havyavāhaṃ havāmahe sa no muñcatv aṃhasaḥ
yathā havyaṃ vahasi jātavedo yathā yajñaṃ kalpayasi prajānan
evā devebhyaḥ sumatim ihā vaha sa no muñcatv aṃhasaḥ
yāman yāmann upayuktaṃ vahiṣṭhaṃ karman karmann ābhagam agnim īḍe
rakṣohaṇaṃ yajñavṛdhaṃ ghṛtāhutaṃ sa no muñcatv aṃhasaḥ
yena ṛṣayo balam adyotayan yujā yenāsurāṇām ayuvanta māyāḥ
yenāgninā paṇīn indro jigāya sa no muñcatv aṃhasaḥ
yena devā amṛtam anvavindan yenauṣadhīr madhumatīr akṛṇvan
yenedaṃ svar ābharan sa no muñcatv aṃhasaḥ
yasyedaṃ pradiśi yad virocate yaj jātaṃ janitavyaṃ ca kevalam
staumy agniṃ nāthito johavīmi sa no muñcatv aṃhasaḥ
vāyoḥ savitur vidathāni manmahe yāv ātmanvad viśatho yau ca rakṣathaḥ
yau viśvasya paribhū babhūvathus tau no muñcatam aṃhasaḥ
yayoḥ saṃkhyātā varimāṇi pārthivā yābhyāṃ rajo gupitam antarikṣam
yayoḥ prayāṃ nānu kaś canānaśe tau no muñcatam aṃhasaḥ
tava vrate ni viśante janāsas tvayy udite prerate citrabhāno
yuvaṃ vāyo savitā ca bhuvanāni rakṣathas tau no muñcatam aṃhasaḥ
pra sumatiṃ savitar vāya ūtaye mahasvantaṃ matsaraṃ mādayethām
arvāg vāmasya pravatā ni yacchathas tau no muñcatam aṃhasaḥ
rayiṃ me poṣaṃ savitota vāyus tanū dakṣam ā suvatāṃ suśevam
ayakṣmatāṃ maho asmāsu dhattaṃ tau no muñcatam aṃhasaḥ
apeto vāyo savitā ca duṣkṛtam apa yakṣmaṃ śimidāṃ sedhataṃ paraḥ
saṃ hy ūrjā sṛjathaḥ saṃ balena tau no muñcatam aṃhasaḥ
upa śreṣṭhā na āśiṣo devayor dhāmann asthiran
staumi devaṃ savitāraṃ ca vāyuṃ tau no muñcatam aṃhasaḥ
marutāṃ manve adhi me bruvantu premaṃ vājaṃ vājasātā avantu
āśūn iva suyamān ahva ūtaye te no muñcantv aṃhasaḥ
utsam akṣitaṃ vyacanti ye sadā ye vā siñcanti rasam oṣadhīṣu
puro dadhe marutaḥ pṛśnimātṝṃs te no muñcantv aṃhasaḥ
payo dhenūnāṃ rasam oṣadhīnāṃ javam arvatāṃ kavayo ya invatha
śagmā bhavantu marutaḥ syonās te no muñcantv aṃhasaḥ
apaḥ samudrād divam ud vahanti divas pṛthivīm abhi ye sṛjanti
ye 'dbhir īśānā marutaś caranti te no muñcantv aṃhasaḥ
ye kīlālais tarpayanti ye ghṛtena ye vā vayo medasā saṃsṛjanti
ya īśānā maruto varṣayanti te no muñcantv aṃhasaḥ
yadīd idaṃ maruto mārutena yadi devā daivyenedṛg āra
yūyam īśidhve vasavas tasya niṣkṛtes te no muñcantv aṃhasaḥ
tigmam anīkaṃ viditaṃ sahasvan mārutaṃ śardhaḥ pṛtanāsūgram
staumi maruto nāthito johavīmi te no muñcantv aṃhasaḥ
manve vāṃ dyāvāpṛthivī subhojasau ye aprathethām amitā yojanāni
pratiṣṭhe hy abhavataṃ vasūnāṃ te no muñcatam aṃhasaḥ
pratiṣṭhe hi babhūvathur vasūnāṃ pravṛddhe devī subhage urūcī
dyāvāpṛthivī bhavataṃ me syone te no muñcatam aṃhasaḥ
ye srotyā bibhṛtho ye manuṣyān ye amṛtaṃ bibhṛtho ye havīṃṣi
dyāvāpṛthivī bhavataṃ me syone te no muñcatam aṃhasaḥ
ye usriyā bibhṛtho ye vanaspatīn yayor vāṃ viśvā bhuvanāny antaḥ
dyāvāpṛthivī bhavataṃ me syone te no muñcatam aṃhasaḥ
ye kīlālais tarpayatho ye ghṛtena yābhyāṃ narte kiṃcana śaknuvanti
dyāvāpṛthivī bhavataṃ me syone te no muñcatam aṃhasaḥ
asantāpe sutapasā huve vām urvī gabhīre kavibhir namasye
dyāvāpṛthivī bhavataṃ me syone te no muñcatam aṃhasaḥ
yan medam abhiśocati yena vā yena vā kṛtaṃ pauruṣeyaṃ na daivyam
staumi dyāvāpṛthivī nāthito johavīmi te no muñcatam aṃhasaḥ
bhavāśarvau manve vāṃ tasya vittaṃ yayor vāṃ viśvaṃ yad idaṃ vitiṣṭhate
yāv īśāte dvipado yau catuṣpadas tau no muñcatam aṃhasaḥ
yayor abhyadhva uta yad dūre cid yau viditāv iṣubhṛtām asiṣṭhau
bhavāśarvau bhavataṃ me syonau tau no muñcatam aṃhasaḥ
yayor vadhān nāpapadyate kiṃcanāntar deveṣūta mānuṣeṣu
bhavāśarvau bhavataṃ me syonau tau no muñcatam aṃhasaḥ
yāv ārebhāthe bahu sākam ugrau pra ced asrāṣṭam abhibhāṃ janeṣu
bhavāśarvau bhavataṃ me syonau tau no muñcatam aṃhasaḥ
sahasrākṣau vṛtrahaṇā huve vāṃ dūrehetī svanannemī ugrau
yaḥ kṛtyākṛd yātudhāno mahālo ni tasmin hatam adhi vajram ugrau
bhavāśarvau bhavataṃ me syonau tau no muñcatam aṃhasaḥ
adhi me brūtaṃ pṛtanāsūgrau saṃ vajreṇa sṛjataṃ yaḥ kimīdī
staumi bhavāśarvau nāthito johavīmi tau no muñcatam aṃhasaḥ
manve vāṃ mitrāvaruṇāv ṛtāvṛdhau satyaujasau druhvāṇaṃ yau nudethe
yau satyāvānam avatho haveṣu tau no muñcatam aṃhasaḥ
satyaujasau druhvāṇaṃ yau nudethe pra satyāvānam avatho haveṣu
yau gachatho nṛcakṣasā babhruṇā sutaṃ tau no muñcatam aṃhasaḥ
yāv aṅgiraso 'vatho yāv agastiṃ mitrāvaruṇā jamadagnim atrim
yau kaśyapam avatho yau vasiṣṭhaṃ tau no muñcatam aṃhasaḥ
yau bharadvājam avatho vadhryaśvaṃ viśvāmitraṃ varuṇa mitra kutsam
yau kakṣīvantam avathaḥ prota kaṇvaṃ tau no muñcatam aṃhasaḥ
yau śyāvāśvam avatho yau gaviṣṭhiraṃ mitrāvaruṇā purumīḍham atrim
yau vimadam avathaḥ saptavadhriṃ tau no muñcatam aṃhasaḥ
yau medhātithim avatho yau triśokaṃ mitrāvaruṇā uśanāṃ kāvyaṃ yau
yau mudgalam avatho gotamaṃ ca tau no muñcatam aṃhasaḥ
yayo rathaḥ satyavartmarjuraśmir mithuyā carantam abhiyāti dūṣayan
staumi mitrāvaruṇā nāthito johavīmi tau no muñcatam aṃhasaḥ
indrasya manve śaśvad yasya manvire vṛtraghna stomā upa mema āguḥ
yo dāśuṣaḥ sukṛto havam etā sa no muñcatv aṃhasaḥ
yaś carṣaṇipro vṛṣabhaḥ svarvid yasya grāvāṇaḥ pravadanti nṛmṇe
yasyādhvaraḥ saptahotā madacyut sa no muñcatv aṃhasaḥ
ya ugrāṇām ugrabāhur yajur yo dānavānāṃ balam āsasāda
yena jitāḥ sindhavo yena gāvaḥ sa no muñcatv aṃhasaḥ
yasya vaśāsa ṛṣabhāsa ukṣaṇo yasmai mīyante svaravaḥ svarvide
yasmai śukraḥ pavate brahmaśumbhitaḥ sa no muñcatv aṃhasaḥ
yasya juṣṭiṃ sominaḥ kāmayante yaṃ havanta iṣuvantaṃ gaviṣṭau
yasminn arkaḥ śiśriye yasminn ojaḥ sa no muñcatv aṃhasaḥ
ya uttamaḥ karmakṛtyāya jajñe yasya vīryaṃ prathamasyānubuddham
yenodyato vajro 'bhyāyatāhiṃ sa no muñcatv aṃhasaḥ
yaḥ saṃgrāmān nayati saṃ yudhe vaśī yaḥ puṣṭāni saṃsṛjati dvayāni
staumīndraṃ nāthito johavīmi sa no muñcatv aṃhasaḥ
śunam vatsān apa ā karomi śunam badhnāmi tantyām
āgrayaṇam brahmaṇām haviḥ
tasmin jāgāra kaśyapaḥ
bāhum vatsam upanayan pātre gām duhan abravīt a riṣṭam brahmabhyaḥ haviḥ śivam kṛṇotu kaśyapaḥ
trayaḥ tiṣṭhanti su kṛtasya loke
trayaḥ atīkāśāḥ
trīṇi śīrṣāṇi eṣām
trayaḥ tiṣṭhanti parigṛhya kumbhīm yathā haviḥ kaśyapa na vyathātai
satyāt sambhūtaḥ vadati taṇḍulān kṣīre āvapan ṛṣiḥ brahmabhyaḥ āgrayaṇam ni vedayatu kaśyapaḥ
ṛtu mukhe candrabhāgaḥ pātre odanam ud dharāt
pra aśnantu brahmāṇaḥ haviḥ yathā vedena kaśyapaḥ
ye bhūtāni asṛjanta ye bhūtāni akalpayan sarvasya vidvān adhvaryuḥ ṣaṇṇām bhavatu kaśyapaḥ
śivāḥ āpaḥ vatsebhyaḥ śivāḥ bhavantu oṣadhīḥ
vātaḥ vatsebhyaḥ kaśyapaḥ śivaḥ
śivam tapatu sūryaḥ
namaḥ piśaṅgabāhvai sindhau jātāyā ugrāyai
yo asyai nama it karad aped asya gṛhād ayat
apehi no gṛhebhyo apehi vatsatantyāḥ
ātmānam atra rotsyasy ava roha mahānasāt
hā amba suhūtale atho hai sāmanantame
putro yas te pṛśnibāhus tam u tvaṃ sāmanaṃ kṛdhi
atho duhitaraṃ naptrīm atho tvaṃ sāmanā bhava
bhūtapatir nir ajatv indraś cetaḥ sadānvāḥ
gṛhasya budhna āsīnās tā vajreṇādhi tiṣṭhatu
apetetaḥ sadānvā ahiṃsantīr imaṃ gṛham
dhenur vātra ya sthāsyaty anaḍvān verayā saha
yā sahamānā carasi sāsahāna ivarṣabhaḥ
sadānvāghnīṃ tvā vayaṃ jaitrāyācchā vadāmasi
sahasva no abhimātiṃ sahasva pṛtanāyataḥ
sahasva sarvā rakṣāṃsi sahamānāsyoṣadhe
tvaṃ vyāghrān sahase tvaṃ siṃhāṁ ubhayādataḥ
makṣāś cit kṛṇvānā madhu tvaṃ sahasa oṣadhe
iyaṃ pitre rāṣṭry ety agre prathamāya januṣe bhūmaniṣṭhāḥ
tasmā etaṃ surucaṃ hvāram ahyaṃ gharmaṃ śrīṇanti prathamasya dhāsyoḥ
brahma jajñānaṃ prathamaṃ purastād vi sīmataḥ suruco vena āvaḥ
sa budhnyā upamā asya viṣṭhāḥ sataś ca yonim asataś ca vi vaḥ
pra yo jajñe vidvāṁ asya bandhuṃ viśvāni devo janimā vivakti
brahma brahmaṇa uj jabhāra madhyān nīcād uccā svadhā abhi pra tasthau
mahān mahī askabhāyad vi jāto dyāṃ dvitaḥ pārthivaṃ ca rajaḥ
sa budhnād āṣṭa januṣābhy agraṃ bṛhaspatir devatā tasya samrāṭ
nūnaṃ tad asya gavyaṃ hinoti maho devasya pūrvasya mahi
eṣa jajñe bahubhiḥ sākam itthā pūrvād ardhād avithuraś ca san nu
sa hi divaḥ sa pṛthivyā ṛteṣṭhā mahi kṣāman rajasī vi ṣkabhāyati
ahar yac chukraṃ jyotiṣo janiṣṭādhā dyumanto vi vasantv ariprāḥ
evātharvā pitaraṃ viśvadevaṃ bṛhaspatir namasāvocad acha
tvaṃ viśvasya janitā dhāsy agre kavir devān na dabhāya svadhāvaḥ
mūrdhnā yo agram abhyarty ojasā bṛhaspatim ā vivāsanti devāḥ
bhinad valaṃ vi mṛdho dardarīti kanikradad gāḥ svar apo jigāya
ud apaptad asau sūryaḥ purudṛṣṭo adṛṣṭahā
udāyan raśmibhir hantūdāyann arasāṁ akaḥ
ny amrucad asau sūryo viśvadṛṣṭo adṛṣṭahā
nimrocan raśmibhir hantu nimrocann arasāṁ akaḥ
ye ca dṛṣṭā ye cādṛṣṭā ubhayehāviṣyavaḥ
teṣāṃ vo agrabhaṃ nāma sarve sākaṃ ni jasyata
adṛṣṭahananī vīrud amitaujā viṣāsahi
cukākaṇi tvaṃ jajñiṣe sādṛṣṭāñ jātaśo jahi
jahi jyeṣṭham adṛṣṭānāṃ sarpāṇāṃ moghacāriṇām
krimīṇāṃ sarvā jātāni pauñjaṣṭa iva yavaṃ mṛṇa
yaś ca todo yaś ca sarpa ekādaśaś ca yo vṛṣā
cukākaṇi tvaṃ tān vṛśca vṛkṣaṃ paraśumān iva
saṃ vṛścaināṃś cukākaṇi vṛkṣaṃ paraśumān iva
krimīṇāṃ sarvā jātāni saṃ dahāgnir ivolapam
methiṣṭhā agnir aghalas tviṣīmān krimīṇāṃ jātāni pra dunotu sarvā
bṛhaspater medine jātavedā adṛṣṭān hantu dṛṣadeva māṣān
mamāgne varco vihaveṣv astu vayaṃ tvendhānās tanvaṃ puṣema
mahyaṃ namantāṃ pradiśaś catasras tvayādhyakṣeṇa pṛtanā jayema
agne manyuṃ pratinudan pareṣāṃ tvaṃ no gopāḥ pari pāhi viśvataḥ
apāñco yantu prabudhā durasyavo 'maiṣāṃ cittaṃ bahudhā vi naśyatu
mama devā vihave santu sarva indravanto maruto viṣṇur agniḥ
mamāntarikṣam urulokam astu mahyaṃ vātaḥ pavatāṃ kāme asmin
mahyaṃ yajantāṃ mama yānīṣṭākūtiḥ satyā manaso me astu
eno mā ni gāṃ katamac canāhaṃ viśve devā abhi rakṣantu mām iha
mahyaṃ devā draviṇam ā yajantāṃ mamāśīr astu mama devahūtiḥ
daivā hotāraḥ saniṣan na etad ariṣṭāḥ syāma tanvā suvīrāḥ
devīḥ ṣaḍ urvīr uru ṇas karātha viśve devāsa iha mādayadhvam
mā hāsmahi prajayā mā dhanena mā radhāma dviṣate soma rājan
uruvyacā no mahiṣaḥ śarma yacchād asmin vāje puruhūtaḥ purukṣuḥ
sa naḥ prajāyai haryaśva mṛḍendra mā no rīriṣo mā parā dāḥ
dhātā vidhartā bhuvanasya yas patiḥ savitā devo abhimātiṣāhaḥ
bṛhaspatir indrāgnī aśvinobhā devāḥ pāntu yajamānaṃ nirṛthāt
ihārvāñcam ati hvaya indraṃ jaitrāya jetave
asmākam astu kevala itaḥ kṛṇotu vīryam
arvāñcam indram amuto havāmahe yo gojid dhanajid aśvajid yaḥ
imaṃ no yajñaṃ vihave juṣasvāsmākaṃ kṛṇmo harivo medinaṃ tvā
trātāram indram avitāram indraṃ have have suhavaṃ śūram indram
huvema śakraṃ puruhūtam indraṃ svasti no maghavān pātv indraḥ
tisro devīr mahi me śarma yacchan prajāyai me tanve yac ca puṣṭam
māṃ viśaḥ saṃmanaso juṣantāṃ pitryaṃ kṣetraṃ prati jānātv asmān
yo naḥ śakrābhimanyunendrāmitro jighāṃsati
tvaṃ taṃ vṛtrahañ jahi vasv asmabhyam ā bhara
ye naḥ śapanty apa te bhavantv indrāgnibhyām apa bādhāmahe tān
ādityā rudrā uparispṛśo mām ugraṃ cettāram adhirājam akran
pṛthivī vaśā sāgniṃ garbhaṃ dadhe semaṃ pāhi tasyai te vidheyaṃ tasyai te namas tasmai te svāhā
antarikṣaṃ vaśā sā vāyuṃ garbhaṃ dadhe semaṃ pāhi tasyai te vidheyaṃ tasyai te namas tasmai te svāhā
dyaur vaśā sā sūryaṃ garbhaṃ dadhe semaṃ pāhi tasyai te vidheyaṃ tasyai te namas tasmai te svāhā
ṛg vaśā sā sāma garbhaṃ dadhe semaṃ pāhi tasyai te vidheyaṃ tasyai te namas tasmai te svāhā
dakṣiṇā vaśā sā yajñaṃ garbhaṃ dadhe semaṃ pāhi tasyai te vidheyaṃ tasyai te namas tasmai te svāhā
viḍ vaśā sā kṣatriyaṃ garbhaṃ dadhe semaṃ pāhi tasyai te vidheyaṃ tasyai te namas tasmai te svāhā
vāg vaśā sā parameṣṭhiṇaṃ garbhaṃ dadhe semaṃ pāhi tasyai te vidheyaṃ tasyai te namas tasmai te svāhā
vaśā vaśā sā rājanyaṃ garbhaṃ dadhe semaṃ pāhi tasyai te vidheyaṃ tasyai te namas tasmai te svāhā
samā vaśā sā saṃvatsaraṃ garbhaṃ dadhe semaṃ pāhi tasyai te vidheyaṃ tasyai te namas tasmai te svāhā
sapta sūryā divam anupraviṣṭās tān pathā vā anv eti dakṣiṇāvān
te 'smai sarve ghṛtam ā tapanty ūrjaṃ duhānā anapasphurantaḥ
ātapan kṣayati nīcā dāsavyādhī niṣṭapan
adhāyatpatraḥ sūrya ud eti bṛhatīr anu
ātaptā pitṝn vidma dasyūn niṣṭaptā vayam
guhā ye 'nye sūryāḥ svadhām anu caranti te
dyauḥ sacate 'parāñ janāsaḥ pañcānye paro diva ā kṣiyanti
tāṃ brahma divaṃ bṛhad ā viveśa yas tān praveda prataram atīryata
yo dadāti yo dadate yo vā nidhīn śraddadhāno nidhatte
yamo vaivasvatān rājā sarvān rakṣatu śevadhīn
mā vidan paryāyiṇo ye dakṣiṇāḥ parimuṣṇanti dattam
sugena tān pathā sarvān yamo rājāti neṣati
yena pathā vaivasvato yamo rājeto yayau
agnir nas tena nayatu prajānan vaiśvānaraḥ pathikṛd viśvagṛṣṭiḥ
mahi jyotir nihitaṃ martyeṣu yena devāso atarann arātīn
tenemaṃ setum ati geṣma sarve vaiśvānaraṃ jyotir amīva devāḥ
ud vayaṃ tamasas pari jyotiṣ paśyanta uttaram
devaṃ devatrā sūryam aganma jyotir uttamam
āroko bhrājaḥ paṭaraḥ pataṅgaḥ svarṇaro jyotiṣīmān vibhāsaḥ
te 'smai sarve ghṛtam ā tapanty ūrjaṃ duhānā anapasphurantaḥ
khādireṇa śalalenātho kaṅkatadantyā
atho viṣasya yad viṣaṃ tena pāpīr anīnaśam
kityā śataparvaṇā sahasrākṣeṇa carmaṇā
tīkṣṇābhir abhribhir vayaṃ nir ajāmaḥ sadānvāḥ
sahaḥ sahasvaty asītaḥ kaṇvāḥ paro 'nudaḥ
imā yā adhunāgatā yāś ceha grahaṇīḥ purā
na tā itthā na tā ihāva māsatokheva śṛṅgavacchiraḥ
sadānvā brahmaṇaspate tīkṣṇaśṛṅgodṛṣann ihi
vi te nu manthāḥ śaśrire bibhide te gadohanī
dadau te adya gauḥ kaṇve parehy avaraṃ mṛṇe
yās tarke tiṣṭhanti yā valīke yāḥ preṅkhe preṅkhayanta uta yā nu ghorāḥ
yā garbhān pramṛśanti sarvāḥ pāpīr anīnaśam
yāś celaṃ vasata uta yā nu dūrśaṃ nīlaṃ piśaṅgam uta lohitaṃ yāḥ
yā garbhān pramṛśanti sarvāḥ pāpīr anīnaśam
ākhidantīr vikhidantīḥ prāṇam asyāpi nahyata
durṇāmnīḥ sarvāḥ saṃgatya māmuṣyoc chiṣṭa kiṃcana
iyaṃ yā musalāhatā dṛṣatpiṣṭā viṣāsutā
tapur agnis tapur dyaus tapus tvaṃ sure bhava
viṣaṃ te tokma rohayanto 'bruvan viṣaṃ kumbhe 'va srava
viṣaṃ ta āmanaṃ sure viṣaṃ tvaṃ hasta āhitā viṣaṃ pratihitā bhava
siṃhas te astu taṇḍulo vyāghraḥ paryodanam
pṛdākūr astu nagnahur vṛkasya hṛdi saṃ srava
iyaṃ yā pātra āsutā śaṣpasrakvā vighasvarī
varāhamanyur ajany uttānapādam ardaya
udardanī pracyavanī pāṃsupiṅgā vighasvarī
utkhātamanyur ajani yat paścāt tat puras kṛdhi
viṣaṃ te pavane sure rudhiraṃ sthāle astu te
mathnantv anyo anyasmā iṣudhīṃs tvad dhanus tvat
viṣapāvāno rudhirāś caranti pātāro martās tavase sura ime
hatāso anye yodhayanty anyāṃs tam ic chaṃsa mahimānaṃ surāyāḥ
tān vīrudho vi sravo balenot pātaya mādaya yodhanāyai
bhinnāratnir bhinnaśīrṣṇā sam ṛcchatām ārtacelo visravan te surāpaḥ
viṣāsutāṃ pibata jarhṛṣāṇā asnā saṃsṛṣṭāṃ rudhireṇa miśrām
chinnahastaś carati grāme antar vairahatyāni bahudhā paṇāyan
asimatīm iṣumatīm un nayāmi satād adhi
mādayābhi mādayāhir ivainān pra ropayānyo 'nyasya moc chiṣan
anu te manyatām agnir varuṇas te 'nu manyatām
tatas te putro jāyatāṃ sa varmī goṣu yudhyatām
idaṃ vāyo 'nu jānīhīdam indra bṛhaspate
āñjanaṃ putravedanaṃ kṛṇmaḥ puṃsavanaṃ vayam
yenaitat pariṣṭabhitaṃ yasmāt putraṃ na vindase
indrāgnī tasmāt tvainasaḥ pari pātām ahardivi
atharvāṇo aṅgiraso viśve devā ṛtāvṛdhaḥ
śṛṇvantv adya me havam asyai putrāya vettave
indrāṇī varuṇānī sinīvāly utāditiḥ
varutry ugrā patnīnāṃ putram adya dideṣṭu te
putraṃ te mitrāvaruṇā putraṃ devī sarasvatī
putraṃ te aśvinobhā dhattāṃ puṣkarasrajā
yeṣāṃ ca nāma jagrabha yeṣāṃ ca nopasasmara
devās te sarve saṃgatya putraṃ jaivātṛkaṃ dadan
ātmana enaṃ nir mimīṣva sa tvat pari jāyatām
tvaṃ bījam urvareva tvaṃ bibhṛhi yonyām
pṛthivī saha yajñair nakṣatraiḥ saha sūryaḥ
vātaḥ patatribhiḥ saha putram adya dideṣṭu te
vṛṣā jajñe madhavāno 'yaṃ madhumatībhyaḥ
sa u te yonim ā śayāṃ baḍ dakṣaḥ puruṣo bhavan
yoniṃ gaccha madhavāna yonyāṃ puruṣo bhava
tataḥ punar nir āyasi śīrṣṇā śroṇī vinonudat
bāṇavāṁ iṣudher iva kṛṇvan pitror yathā priyam
śroṇī ahiṃsann antarā daśame māsy āyasi
sa pratyaṅ pratyāvarttete saṃvatsare punaḥ
yathā jīvāsi bhadrayā bibharat tvā mahābhave
saṃ te yonim acīkﾱpaṃ suprajāstvāya bhadrayā
tatrā siñcasva vṛṣṇyaṃ daśamāsyam avihrutam
garbhas te yonim ā śayāṃ garbho jarāyv ā śayām
kumāra ulbam ā śayāṃ tvaṣṭrā kﾱpto yathāparu
yathā rājan madhavāna tvaṃ bījaṃ virohasi
evā tvam asyā nir bhinddhi kumāraṃ yonyā adhi
garbham adhān madhavāno garbhaṃ devo bṛhaspatiḥ
garbhaṃ ta indraś cāgniś ca garbhaṃ dhātā dadhātu te
śivaḥ śivābhir vayasvan saṃ gacchasva tanvā jātavedaḥ
ratnaṃ dadhānaḥ sumanāḥ purastād gṛhebhyas tvā varcase nir vapāmi
pṛthivyāṃ gharma stabhito 'ntarikṣe divi śritaḥ
dyaur enaṃ sarvataḥ pātu yas tvā pacaty odana
ye samudram airayan ye ca sindhuṃ ye 'ntarikṣaṃ pṛthivīm uta dyām
ye vātena sarathaṃ yānti devās tān āpnoty odanapāko atra
ṛcā kumbhy adhihitā sāmnā pacyata odanaḥ
aṃśuṃ somasyaitaṃ manye vaiśvadevam idaṃ haviḥ
ulūkhale musale ye ca śūrpe bhūmyām ukhāyāṃ yad ivāsasañja
yā vipruṣo yāni nirṇejanāni sarvaṃ tat te brahmaṇā pūrayāmi
ūrdhvaḥ prehi mā saṃ vikthā vy asya rajo antaram
rakṣāṃsi sarvā tīrtvāthā roha divaṃ tvam
turo no aturo bhava saṃ dhībhir dhīyatām ayam
saṃ pṛthivyā sam agninā saṃ sūryasya raśmibhiḥ saṃ devānām apasyayā
ājaddviṣaḥ sukṛtasya loke tṛtīye nāke adhi rocane divaḥ
mṛtyoḥ padaṃ yopayanto nv eta paścā nikṛtya mṛtyuṃ padayopanena
bhūtyā mukham asi satyasya raśmir uccaiḥśloko divaṃ gaccha
uc chrayethāṃ haviṣkṛtau sādhu devān saparyatam ṛjīṣam apa lumpatam
āpo devīr yajñakṛtaś citrā devīr haviṣkṛtaḥ
ekapātra odano 'gniṣṭomena saṃmitaḥ
gāyatrī havyavāḍ asi devatāgniḥ sam idhyase
sahasradhāraṃ sukṛtasya loke ghṛtapṛṣṭham amartyau
tapaś ca satyaṃ caudanaṃ prāśnītāṃ parameṣṭhinau
tābhyāṃ vai svar ābhṛtaṃ tenādhipatir ucyase
urugāyo 'si vāyoḥ prāṇena saṃmitaḥ
apa mṛdhrāṇi maj jahi mukṣīya duritād aham
apa rakṣāṃsi tejasā devebhyo havyam arca tam
vyacasvān saprathā asi
uccaiḥ suparṇo divam ut patāmuṃ priyaṃ devebhyo mā kṛṇv ṛṣibhyaḥ pari dehi mām
śukraṃ śukreṇa bhakṣayā pibantu sukṛto madhu
dvayā devā upa no yajñam āgur yān odano juṣate yaiś ca pṛṣṭaḥ
ādityā aṅgirasaḥ svargam imaṃ prāśnantv ṛtubhir niṣadya
pīyūṣasya kṣīrasya sarpiṣo 'nnasyāgraṃ saṃ bharāma etat
etaṃ bhāgam ahutādbhyaḥ pra hiṇmas tan no haviḥ prati gṛhṇantu devā daivāḥ
hutādo 'nye 'hutādo 'nye vaiśvadevaṃ havir ubhaye saṃ caranti
te samyañca iha mādayantām iṣam ūrjaṃ yajamānāya matsva
memā bhavo mā śarvo vadhīd gā mā vatsān klomaśvayo vidan naḥ
ye jātā ye ca garbheṣu antar ariṣṭā agne stanam ā rabhantām
imā gāvo vijāvatīḥ prajāvatī strīṣu saṃmanaso bhavantu
āsu bhūmāny api pṛñcantu devā āsāṃ vatsān āyuṣā medasā saṃ sṛjāmi
pra vīyantāṃ striyo gāvo viṣṇur yonim anu kalpayāti
pratigṛhṇatīr ṛṣabhasya reta ukṣānaḍvāṃś carati vāsitām anu
prayatam agraṃ na hinasti kiṃ cana yathākāmaṃ kṛṇuta somyaṃ madhu
sādhu yajñam ahutādo nayantu rāyaspoṣā yajamānaṃ sacantām
ni te padāṃ pṛthivī yantu sindhava ud oṣadhayo jihatāṃ preratām irāḥ
parjanyasya maruta udadhiṃ sānv ā hata bhadraṃ sasyaṃ pacyatāṃ modatāṃ jagat
sapta ṛṣayaḥ sapta sadāṃsy eṣāṃ daśa kṣipo aśvinoḥ pañca vājāḥ
prāṇo vyāno mana ākūtir vāg devī devebhyo havyaṃ vahatu prajānatī
ye ca dṛṣṭā ye cādṛṣṭāḥ krimayaḥ kikṛśāś ca ye
teṣāṃ śirāṃsy asinā chinadmy athāsāṃ vatsān āyuṣā medasā saṃ sṛjāmi
dyauś cemaṃ yajñaṃ pṛthivī ca saṃ duhātāṃ mātariśvā pavamānaḥ purastāt
tvaṣṭā vāyuḥ saha somena vāta imaṃ saṃ duhrām anapasphurantaḥ
gharmaṃ tapāmy amṛtasya dhārayā devebhyo havyaṃ paride savitre
śukraṃ devāḥ śṛtam adantu havyaṃ āsañ juhvānam amṛtasya yonau
ud vāsayāgneḥ śṛtam akarma havyam ā roha pṛṣṭham amṛtasya dhāma
vanaspataya upa barhi stṛṇīta madhvā samantaṃ ghṛtavat karātha
yo 'psu yakṣmaḥ śamayāmi taṃ va ūrjā gavyūtiṃ sam anajmy etām
stanyaṃ kṣīram aviṣaṃ vaḥ kṛṇomy asuṃ dhayanto 'pi yūtham eta
iḍānāṃ putrā uta mitriyāṇāṃ payo dhayantv ahṛṇīyamānāḥ
ṛtubhiḥ sasyam uta kﾱptam astv iryo gopā rakṣatu vāyur enāḥ
pibata ghṛtaṃ yatidhā va etad guhā hitaṃ nihitaṃ mānaveṣu
viśve devā vaiśvadevaś cāgnau yathābhāgaṃ haviṣo mādayadhvam
yo devānām asi śreṣṭho rudras tanticaro vṛṣā
ariṣṭā asmākaṃ vīrā etad astu hutaṃ tava
pūrṇam ahaṃ karīṣiṇaṃ śatavantaṃ sahasriṇam
viśvebhir agne devair imaṃ goṣṭhaṃ sahāruham
devainasād unmaditaṃ kṣetriyāc chapathād uta
muñcantu tasmāt tvā devā unmattaṃ rakṣasas pari
muniṃ bhavantaṃ pari yāni vāvṛtū rakṣāṃsy agna ululā karikratu
atas tvaṃ no adhi pāhi vājinn indreṇa medī bṛhate raṇāya
yathāgne devā ṛbhavo manīṣiṇo munim unmattam asṛjan nir enasaḥ
evā te śakro abhayaṃ kṛṇotu mucyasvainaso vi nayāmi rakṣaḥ
yathā gāvaś ca bhūmyāṃ puruṣāś ca nyokasaḥ
evonmattasya te mune gṛhṇātu pṛthivī manaḥ
muniṃ dādhāra pṛthivī muniṃ dyaur abhi rakṣati
muniṃ hi viśvā bhūtāni munim indro adīdharat parā rakṣaḥ suvāmi te
imaṃ me agne puruṣaṃ mumugdhi ya āvitto grāhyā lālapīti
ato 'dhi te kṛṇavad bhāgadheyam anunmadito agado yathāsat
agniṣ ṭe ni śamayatu yat ta etan mana uhyate
juhomi vidvāṃs te havir yathānunmadito bhuvaḥ
punas tvā dur apsarasaḥ punar vātaḥ punar diśaḥ
punar yamaḥ punar yamasya dūtās te tvā muñcantv aṃhasaḥ
jīvātave na martave 'tho ariṣṭatātaye
uta devā avahitaṃ devā ud dharatā punaḥ
uto mariṣyantaṃ devā daivāḥ kṛṇutha jīvase
ā tvāgamaṃ śaṃtātibhir atho ariṣṭatātibhiḥ
dakṣaṃ te bhadram āhārṣaṃ parā suvāmy āmayat
dvāv imau vātau vāta ā sindhor ā parāvataḥ
dakṣaṃ te anya ā vātu parānyo vātu yad rapaḥ
ā vāta vāhi bheṣajaṃ vi vāta vāhi yad rapaḥ
tvaṃ hi viśvabheṣajo devānāṃ dūta īyase
trāyantām imaṃ devās trāyantāṃ maruto gaṇaiḥ
trāyantāṃ viśvā bhūtāni yathāyam agado 'sati
ghṛtena dyāvāpṛthivī ghṛtenāpaḥ sam ukṣata
ghṛtena mucyasvainaso yad ātmakṛtam āritha
ayaṃ me hasto bhagavān ayaṃ me bhagavattaraḥ
ayaṃ me viśvabheṣajo 'yaṃ śivābhimarśanaḥ
hastābhyāṃ daśaśākhābhyāṃ jihvā vācaḥ purogavī
anāmayitnubhyāṃ śaṃbhubhyāṃ tābhyāṃ tvābhi mṛśāmasi
āpa id vā u bheṣajīr āpo amīvacātanīḥ
āpo viśvasya bheṣajīs tās te kṛṇvantu bheṣajam
sahṛdayaṃ sāṃmanasyam avidveṣaṃ kṛṇomi vaḥ
anyo anyam abhi haryata vatsaṃ jātam ivāghnyā
anuvrataḥ pituḥ putro mātrā bhavatu savrataḥ
jāyā patye madhumatīṃ vācaṃ vadatu śantivām
mā bhrātā bhrātaraṃ dvikṣan mā svasāram uta svasā
samyañcaḥ savratā bhūtvā vācaṃ vadata bhadrayā
yena devā na viyanti no ca vidviṣate mithaḥ
tat kṛṇmo brahma vo gṛhe saṃjñānaṃ puruṣebhyaḥ
jyāyasvantaś cittino mā vi yauṣṭa saṃrādhayantaḥ sadhurāś carantaḥ
anyo anyasmai valgu vadanta eta samagrā stha sadhrīcīnāḥ
samānī prapā saha vo 'nnabhāgaḥ samāne yoktre saha vo yunajmi
samyañco 'gniṃ saparyatārā nābhim ivābhitaḥ
yena devā haviṣā yajatrā apa pāpmānam aghnata
krodhaṃ manyum anṛtaṃ bhāmaṃ duruktam abhiśocanam āre yakṣmaṃ ni dadhmasi
sadhrīcīnān vaḥ saṃmanasaḥ kṛṇomy ekaśnuṣṭīn saṃvananena saṃhṛdaḥ
devā ived amṛtaṃ rakṣamāṇāḥ sāyaṃ prātaḥ susamitir vo astu
paro 'pehi paraś cara paras tarda parastaram
agner vātasya dhrājyā apa bādhe ahaṃ tvām
udakasyedam ayanaṃ vātasyedaṃ nibhañjanam
agner dhūmasyāyaṃ panthā neha tardāyanaṃ tava
pari tvā kṛṣṇavartanir agnir dhūmenārciṣā
sa tvaṃ tarda paraś carānyat tarddhi tṛṇaṃ yavāt
ye tardā asureṣitā devebhir iṣitāś ca ye
sarvāṃs tān brahmaṇā vayaṃ śalabhāñ jambhayāmasi
śalabhasya śalabhyās tardasyo patatriṇaḥ
agner vātasya dhrājyāpi nahyāma āsyam
idaṃ yad gavi bheṣajaṃ viśvād rūpāt samābhṛtam
ākhor ghuṇasya tardasya teṣāṃ snāvnāpi nahyata
dṛṣṭā tvam asi gandhenauṣadhir ghuṇajambhanī
ākhor ghuṇasya jātāni tāni jambhaya tejasā
tūlaṃ tardas tṛṇasyāttu mūlam ākhur dhiyeṣitaḥ
atho vṛkṣasya phalgu yad ghuṇā adantu mā yavam
dyauś ca naḥ pitā pṛthivī ca mātāgniś ca nṛcakṣā jātavedāḥ
te takmānam adharāñcaṃ nyañcaṃ daśāhnam asyantv adhi dūram asmat
takman yaṃ te kṣetrabhāgam apābhajaṃ pṛthivyāḥ pūrve ardhe
atihāya tam atha no hinassi grāhiḥ kila tvā grahīṣyati kilāsaśīrṣaḥ
takman parvatā ime himavantaḥ somapṛṣṭhāḥ
vātaṃ dūtaṃ bhiṣajaṃ no akran naśyeto maraṭāṁ abhi
na tvā striyaḥ kāmayante na pumāṃsaḥ katame cana
neha takmakāmyālpo roditi no mahān
mā no hiṃsīr mahato mā hiṃsīr mahyas tvam
kumārān babhro mā hiṃsīr mā no hiṃsīḥ kumāryaḥ
yaḥ sākam utpātayasi balāsaṃ kāsam udrajam
bhīmās te takman hetayas tābhi ṣma pari vṛṅdhi naḥ
anyakṣetre na ramate sahasrākṣo 'martyaḥ
abhūd u prārthas takmā sa u no mṛḍayiṣyati
takman na ta ihāśvā na gāvo neha te gṛhāḥ
śakambharasya muṣṭihā punar gacha mahāvṛṣān
yau hemantaṃ svāpayatho balenārvāg devebhya uta yau paro divaḥ
bhavārudrayoḥ sumatiṃ vṛṇīmahe 'nyatrāsmad aghaviṣā vy etu
yo dyām ātanoti yo 'ntarikṣaṃ stabhnāty ojaso jāyamānaḥ
tasmai rudrāya haviṣā vidhemānyatrāsmad aghaviṣā vy etu
yayor vadhān nāpapadyate kiṃ canāntar deveṣūta mānuṣeṣu
tābhyāṃ rudrābhyāṃ haviṣā vidhemānyatrāsmad aghaviṣā vy etu
yāv īśāte paśūnāṃ pārthivānāṃ catuṣpadām uta vā ye dvipādaḥ
tābhyāṃ rudrābhyāṃ haviṣā vidhemānyatrāsmad aghaviṣā vy etu
yasya pratihitāyāḥ saṃ viśanta āraṇyāḥ paśava uta grāmyāsaḥ
tasmai rudrāya haviṣā vidhemānyatrāsmad aghaviṣā vy etu
yasmād oṣadhayo barbhriyamāṇā yanti yasmād vṛkṣāso na viyanti viśve
vayāṃsi yasmāt pracaranti bhīṣā tasmai rudrāya haviṣā vidhemānyatrāsmad aghaviṣā vy etu
yaḥ parvatān vidadhe 'ti vidvān yo bhūtāni kalpayati prajānan
tasmai rudrāya haviṣā vidhemānyatrāsmad aghaviṣā vy etu
yāv īśānau carato dvipado 'sya catuṣpadaḥ
yā ugrau kṣipradhanvānau tābhyāṃ rudrābhyāṃ haviṣā vidhemānyatrāsmad aghaviṣā vy etu
punaś cakṣuḥ punaḥ prāṇaṃ punar āyur dhehi no jātavedaḥ
rudra jalāṣabheṣaja vidvāṃsas ta enā haviṣā vidhemānyatrāsmad aghaviṣā vy etu
īśānaṃ tvā bheṣajānāṃ vijeṣāya vṛṇīmahe
cakre sahasravīryaṃ sarasvān oṣadhe tvā
satyajitaṃ śapathayāvanīṃ sahamānāṃ punaḥsarām
sarvāḥ sam ahvy oṣadhīr ito mā pārayān iti
yā śaśāpa śapanena yā vā gha mūram ādadhe
yā vā rasasya prāśāyārebhe tokam attu sā
pratīcīnaphalo hi tvam apāmārga babhūvitha
sarvān mac chapathāṁ adhi varīyo yāvayā tvam
yac ca bhrātṛvyaḥ śapati yac ca jāmiḥ śapāti naḥ
brahmā yan manyutaḥ śapāt sarvaṃ tan no adhaspadam
yāṃ te cakrur āme pātre yāṃ sūtre nīlalohite
āme māṃse kṛtyāṃ yāṃ cakrus tayā kṛtyākṛto jahi
duḥsvapnyaṃ durjīvitaṃ rakṣo abhvam arāyyaḥ
durvācaḥ sarvaṃ durbhūtaṃ tad ito nāśayāmasi
kṣudhāmāraṃ tṛṣṇāmāram agotām anapatyatām
apāmārga tvayā vayaṃ sarvaṃ tad apa mṛjmahe
samā bhūmiḥ sūryeṇāhnā rātrī samāvatī
kṛṇomi satyam ūtaye arasāḥ santu kṛtvarīḥ
yo devāḥ kṛtyāṃ kṛtvā harād aviduṣo gṛham
vatso dhārur iva mātaraṃ taṃ pratyag upa padyatām
amā kṛtvā pāpmānaṃ yas tayānyaṃ jighāṃsati
aśmānas tasyāṃ dagdhāyāṃ bahulāḥ phaṭ karikratu
sahasradhāman viśikhān vigrīvāñ chāyayā tvam
prati sma cakruṣe kṛtyāṃ priyāṃ priyāvate hara
yā cakāra na śaśāka śaśre pādam aṅgulim
cakāra bhadram asmabhyam abhagā bhagavadbhyaḥ
anayāham oṣadhyā sarvāḥ kṛtyā adūṣayam
yāṃ kṣetre cakrur yāṃ gobhyo yāṃ vā te puruṣebhyaḥ
apāmārgo 'pa mārṣṭu kṣetriyaṃ śapathāṃś ca mat
apāha yātudhānyo 'pa sarvā arāyyaḥ
apamṛjya yātudhānān apa sarvā arāyyaḥ
apāmārga prajayā tvaṃ rayyā sacasva naḥ
utevāsy abandhukṛd utāsy anujāmikaḥ
uto kṛtyākṛtaḥ prajāṃ naḍam ivā chinddhi vārṣikam
brāhmaṇena paryukto 'si kaṇvena nārṣadena
senevaiṣi tviṣīmatī na tatra bhayam asti yatra prāpnoṣy oṣadhe
agre 'sy oṣadhīnāṃ jyotiṣevābhidīpayan
uta pākasya trātāsy uta hantāsi rakṣasaḥ
yad ado devā asurāṃs tvayāgre nirakṛṇvata
tasmād adhi tvam oṣadhe apāmārgo ajāyathāḥ
vibhindatī śataśākhā vibhindan nāma te pitā
pratyag vi bhinddhi taṃ tvaṃ yo asmāṁ abhidāsati
asad bhūmyāḥ sam abhavat tad dyām eti bṛhad vacaḥ
tad it tato vidhūmayat pratyak kartāram ṛcchatu
pratyaṅ hi saṃbabhūvitha pratīcīnaphalas tvam
pratīcīḥ kṛtyā ākṛtyāmuṃ kṛtyākṛtaṃ jahi
śatena mā pari pāhi sahasreṇābhi rakṣa mā
indras te vīrudhāṃ pata ugra ojmānam ā dadhau
arātyā dyāvāpṛthivī chinttaṃ mūlam atho śiraḥ
vicchidya madhyataḥ pṛṣṭīs tāṃ kṛṇvāthām adhaspadam
idaṃ śṛṇu jātavedo yad amuṣyā vaco mama
arātyāḥ sarvam ic chiraḥ praśnaṃ vṛhatam aśvinā
yā svapnayā carati gaur bhūtvā janāṁ anu
arātim indra tvaṃ jahi tām agnir ivasā dahāt
śreṣṭho me rājā varuṇo havaṃ satyena gacchatu
arātiṃ hatvā santokām ugro devo 'bhi dāsatu
deṣṭrī ca yā sinīvālī sapta ca srotyā yāḥ
arātiṃ viśvā bhūtāni ghnantu dāsīm ivāgasi
somo rājauṣadhībhiḥ sūryācandramasā ubhā
arātiṃ sarve gandharvā ghnantv apsarasaś ca yāḥ
bhavo rājā bhavāśarvāv indro vāyur bṛhaspatiḥ
tvaṣṭā me adhyakṣaḥ pūṣā te 'rātiṃ ghnantu sarvadā
ye ca devā bhūmicarā ye cāmī divy āsate
ye antarikṣasyeśate te 'rātiṃ ghnantu savratāḥ
yā ceṣitāsurair devebhir iṣitā ca yā
atho yā manyor jāyate 'rātiṃ hanmi brahmaṇā
tad in nu me acacchadan mahad yakṣaṃ bṛhad vapuḥ
viśvair yad devair nirṛtis tanā yujā saṃ mṛtyor iha jāyate
amamriś cit sāprathovadadahim ahirājantam ojasā
āyuṃ cit kutsam atithigvam ardaya vi nikilbindam ojasā
yāvatī dyāvāpṛthivī varimṇā yāvad vā sapta sindhavo mahitvā
tāvatī nirṛtir viśvavārā viśvasya yā jāyamānasya veda
viśvasya hi jāyamānasya devi puṣṭasya vā puṣṭapatir babhūvitha
namo 'stu te nirṛte mā tv asmān parā bhujo nāparaṃ hātayāsi
devīm ahaṃ nirṛtiṃ manyamānaḥ piteva putraṃ na sace vacobhiḥ
viśvasya yā jāyamānasya veda śiraḥ śiraḥ prati sūro 'nu tasthe
asunvantam ayajamānam iccha stenasyetyāṃ taskarasyānu śikṣa
svapantam iccha sā ta ityā namas tu te nirṛte 'haṃ kṛṇomi
asunvakān nirṛtiḥ saṃjighatsur nāsyāḥ pitā vidyate nota mātā
madhyāt svasrām anu jaghāna sarvaṃ na devānām asuryaṃ sam āpa
yad asya pāre tamasaḥ śukraṃ jyotir ajāyata
tan naḥ parṣad ati dviṣo 'gne vaiśvānara dyumat
pramucyamānaṃ bhuvanasya gopaḥ paśuṃ no atra prati bhāgam etu
agnir yajñaṃ trivṛtaṃ saptatantuṃ devo devebhyo havyaṃ vahatu prajānan
yau te daṃṣṭrau sudihau ropayiṣṇū nir hvayete dakṣiṇāḥ saṃ ca paśyataḥ
anāṣṭraṃ naḥ pitaras tat kṛṇotu yūpe baddhaṃ pramumucimā yad annam
ahrastas tvam aviduṣṭaḥ parehīndrasya goṣṭham api dhāva vidvān
dhīrāsas tvā kavayaḥ saṃ mṛjantv iṣam ūrjaṃ yajamānāya matsva
ṛṣibhiṣ ṭvā saptabhir atriṇāhaṃ prati gṛhṇāmi bhuvane syonam
jamadagniḥ kaśyapaḥ svādv etad bharadvājo madhv annaṃ kṛṇotu
pratigrahītre gotamo vasiṣṭho viśvāmitro daduṣe śarma yacchāt
yan no agraṃ haviṣa ājagāmānnasya pātram uta sarpiṣo vā
yad vā dhanaṃ vahator ājagāmāgniṣ ṭad dhotā suhutaṃ kṛṇotu
yad ājyaṃ pratijagrabha yāṃś ca vrīhīn ajaṃ candreṇa saha yaj jaghāsa
bṛhaspatir haviṣo no vidhartā mā no hiṃsīc chāgo aśvo vaśā ca
agnir na etat prati gṛhṇātu vidvān bṛhaspatiḥ praty etu prajānan
indro marutvān suhutaṃ kṛṇotv ayakṣmam anamīvaṃ te astu
yan no dadur varāham akṣitaṃ vasu yad vā talpam upadhānena naḥ saha
yad vāviyūthaṃ saha vṛṣṇyā no agniṣ ṭad dhotā suhutaṃ kṛṇotu
yan naḥ śālāṃ viśvabhogām imāṃ dadur gṛhaṃ vā yoktraṃ saha kṛttyota
yad vā hara upanāhena devā agniṣ ṭad dhotā suhutaṃ kṛṇotu
sūrye varca iti yac chuśravāhaṃ yena prajā jyotiragrāś caranti
some varco yad goṣu varco mayi devā rāṣṭrabhṛtas tad akran
yajñe varco maruto yad adṛṃhan vāyuḥ paśūn asṛjat saṃ bhagena
gandharvāṇām apsarasāṃ yad apsu mayi devā rāṣṭrabhṛtas tad akran
yajñe varco yajamāne ca varca udābhiṣikte rājani yac ca varcaḥ
dakṣiṇāyāṃ varco adhi yan mayi devā rāṣṭrabhṛtas tad akran
rathe varco rathavāhane ca varca iṣudhau varcaḥ kavace ca varcaḥ
aśveṣu varco adhi yan mayi devā rāṣṭrabhṛtas tad akran
sabhāyāṃ varcaḥ samityāṃ ca varco vadhvāṃ varca uta varco vareṣu
surāyāṃ varco adhi yan mayi devā rāṣṭrabhṛtas tad akran
siṃhe varca uta varco vyāghre vṛke varco madhuhāre ca varcaḥ
śyene varcaḥ patvanāṃ yad babhūva mayi devā rāṣṭrabhṛtas tad akran
hiraṇyavarcasam uta hastivarcasaṃ saṃgrāmaṃ yaj jajñuṣāṃ varca āhuḥ
kṛṣyāṃ kṣetra ṛṣayo janyānajur mayi devā rāṣṭrabhṛtas tad akran
mayi varco mayi śravo mayi dyumnaṃ mayi tviṣiḥ
adhaspadaṃ pṛtanyavo 'haṃ bhūyāsam uttamaḥ
payasvatīr oṣadhayaḥ payasvan māmakaṃ vacaḥ
atho payasvatāṃ paya ā harāmi sahasraśaḥ
ahaṃ veda yathā payaś cakāra dhānyaṃ bahu
saṃbhṛtvā nāma yo devas taṃ vayaṃ yajāmahe sarvasyāyajvano gṛhe
yathā dyauś ca pṛthivī ca tasthatur dharuṇāya kam
evā sphātiṃ ni tanomi mayāreṣu khaleṣu ca
yathā kūpaḥ śatadhāraḥ sahasradhāro akṣitaḥ
evā me astu dhānyaṃ sahasradhāram akṣitam
śatahasta samāhara sahasrahasta saṃ kira
yatheha sphātir āyati kṛtasya kāryasya ca
imā yāḥ pañca pradiśo mānavīḥ pañca kṛṣṭayaḥ
sarvāḥ śaṃbhūr mayobhuvo vṛṣṭe śāpaṃ nadīr iveha sphātiṃ samāvahān
iha sphātir oṣadhīnāṃ devānām uta saṃgamaḥ
ihaivāśvinor astu dvāparāśvoruhat
tisro mātrā gandharvāṇāṃ catasro gṛhapatnyāḥ
tāsāṃ yā sphātir uttamā tayā tvābhi mṛśāmasi
jyeṣṭhasya tvāṅgirasasya hastābhyām ā rabhāmahe
yathāsad bahudhānyam ayakṣmaṃ bahupūruṣam
hā amba tejane dheno lambanastani
na tad vido yad icchasi yad u vittaṃ na tad ghasaḥ
putro yas te pṛśnibāhus tam u tvaṃ sāmanaṃ kṛdhi
atho duhitaraṃ naptrīm atho tvaṃ sāmanā bhava
asāme kurame naigūrasya svasaḥ
arāte nirṛte amate snuhite
pareta kastūpakaṃ vaḥ punar dadāmi
yo vo na veda taṃ hata tasyātta pariśiśnyam
tasyātta putrān bhrātṝṃś ca tasya goṣṭhaṃ vi tāvata
yaś ca sato nāstivākī yaś cāsāv ahavirgṛhaḥ
durṇāmnīs tatra gacchata tatra sarvāḥ paretana
pari dhāmānīty ekā
antaścarāṃ kośecarām atho goṣṭhāvacāriṇīm
atho yāḥ svapne paśyāmas tā ito nāśayāmasi
kaṇvā yā gardabhīva nibhasat sūkarīva
tasyai prati pra vartaya taptam aśmānam āsani
yo maryā abhigacchāt striyaṃ kastūpastūpinīm
kastūpam asyā ācchidyāthaināṃ cātayātai paramāṃ cit parāvatam
yā bhadrā yā śivā yorjā payasā saha
agniṣ ṭā asmākaṃ gṛhe gārhapatyo ni yacchatu
idaṃ vo devaḥ savitedaṃ devo bṛhaspatiḥ
idaṃ vo viśve devā avasānam ayukṣata
pari prāgād devo agnī rakṣohāmīvacātanaḥ
sedhan viśvā apa dviṣo dahan rakṣāṃsi viśvahā
parīme gām aneṣata pary agnim ahṛṣata
deveṣv akrata śravaḥ ka imāṁ ā dadharṣati
tvayīndriyaṃ tvayi varcas tvaṃ dharmapatir bhava
tvam uttaro bhrātṛvyebhyas tava lakṣmīḥ payasvatī
tavetām aśvinā havaṃ tava rāṣṭraṃ divi śritam
tvam āyuṣmān sapatnahottaro dviṣato bhava
tīkṣṇaśṛṅga ṛṣabhaḥ samudra ivākṣitodakaḥ
tvaṃ sahasravīryas tava bāhū gavāṃ patī
bhrātṛvyaś ca sapatnaś ca yas tvāmitro jighāṃsati
śriyaṃ tvaṃ sarveṣāṃ teṣāṃ ādāyogro vi dhāraya
tvaṃ vaśī satyākūtaḥ satyadharmā gaveṣaṇaḥ
nāṣṭrās tvaṃ sarvās tīrtvā bhrātṛvyāṇāṃ śriyaṃ vṛha
tubhyaṃ saṃ yantu balayas tubhyaṃ śulkaḥ pra dīyatām
tubhyaṃ virāṭ payo duhāṃ tvāṃ vāñchantu viśo mahīḥ
vāñchatu tvā bṛhad rāṣṭraṃ tviṣis te mukha āhitā
tvaṃ devānāṃ bhava priyas tvayi gāvo adhiśritāḥ
tvayīndriyaṃ tvayi varcas tvayi yajño adhiśritaḥ
tavā yantu havaṃ devās tvaṃ priyo bṛhaspateḥ
agnīṣomā pavamāno virāḍ devī payasvatī
atandraṃ sarve rakṣantu rāṣṭraṃ te napavādyam
agnir iva tṛṇaṃ pra dahaughaḥ kūlam ivā ruja
śriyaṃ bhrātṛvyāṇām ā datsvāṇḍīkam ivādhi puṣkarāt
aśva iva ratham ā datsva siṃha iva puruṣaṃ hara
hastīva naḍvalān bhaṅdhi bhrātṛvyāṇāṃ śriyaṃ vṛha
tat te kṛṇotu kaśyapo brahma devair abhiṣṭutam
āprītam avirādhukam
etaṃ khadiram ā harātho tejanam ā hara
utaitaṃ parṇam ā harā harānaḍuho balam
idhmān devaiḥ samābhṛtāṃs tāṃs te prādād bṛhaspatiḥ
tān ā dhehi samāhite 'gnau sūryābhicakṣaṇe
tebhiṣ ṭvam uttaro bhava bhrātṛvyāṇāṃ śriyaṃ vṛha
atho eṣāṃ payo hara
ādityā rudrā vasava ṛṣayo bhūtakṛtaś ca ye
śriyaṃ ca kṣatram ojaś ca tubhyaṃ devā asāviṣuḥ
vasur asīndranāmāyuṣmān chataśāradaḥ
sa indra iva deveṣu tviṣīmān viśa ā vada
idaṃ rāṣṭraṃ prathatāṃ gobhir aśvair idaṃ rāṣṭram annenerayā rasena
asmai ṣaḍ urvīr upa saṃ namantu saptahotrā hata śatrūn sacittāḥ
ime rājāna iṣubhir ghnantu śatrūn ime rājānaḥ samityānyān vadheyuḥ
ime rājānaḥ pṛtanāḥ sahantām ahaṃ brahmā vi mṛdho hanmi sarvāḥ
idaṃ rāṣṭraṃ kratumad vīravaj jiṣṇūgram idaṃ rāṣṭraṃ gardnumac citraghoṣam
asmai rāṣṭrāya balim anye harantv ahaṃ devebhyo haviṣā vidheyam
yadi yuddhaṃ yady ṛtitaṃ vo asti devainasād yadi vā pitryeṇa
yenartīyādhenavo astu tasmā ahaṃ devebhyo haviṣā juhomi
yad vaḥ krūraṃ manaso yac ca vāco devainasād yadi vā pitryeṇa
āpa iva duḥṣvapnyam apa tat svapadhvam athānandinaḥ sumanasaḥ sam eta
apām iva vegaḥ pra śṛṇīta śatrūn diśodiśo rabhamāṇāḥ sam eta
ekavratā vi dhanaṃ bhajadhvaṃ purohitena vo rāṣṭraṃ prathayantu devāḥ
samyag vo rāṣṭraṃ saha vo manāṃsi samīcīnāḥ paśavo viśvarūpāḥ
samīcīnānāṃ vo aham asmi brahmā samyañco devā havam ā yantu ma imam
yathāpaḥ samudrāya samīcīr vahatha śriyam
evā rāṣṭrāya me devāḥ samyañco vahata śriyam
saṃsṛṣṭaṃ vo rāṣṭraṃ paśubhir gobhir aśvaiḥ saṃsṛṣṭam annenerayā rasena
mayā brahmaṇā prathamānāśvo vasīyāṃsaḥ sadam ugrā bhavātha
bahur yuvā pramṛṇo dhṛṣṇur astu bahuḥ kumāraḥ pratirūpaḥ pitṝṇām
satyaṃ vadantaḥ samitiṃ caranto mitraṃ gṛhṇānā jaraso yantu sakhyam
iha kṣatraṃ dyumnam uta rāṣṭraṃ samaitv ihendriyaṃ paśubhiḥ saṃvidānam
avadhūnvānā apriyān yāṃś ca dviṣma idaṃ rāṣṭraṃ prathatāṃ sarvadaiva
idaṃ rāṣṭraṃ iṣumad vīravaj jiṣṇūgram idaṃ rāṣṭraṃ paśumad brahmavṛddham
idaṃ rāṣṭraṃ hataśatru jiṣṇu
sapatnasāhaṃ pramṛṇam idaṃ rāṣṭraṃ dṛḍham ugram
sāḍhāmitram abhimātiṣāhaṃ sarvā jigāya pṛtanā abhiṣṭi
audumbareṇa maṇinā puṣṭikāmāya vedhasā
paśūnāṃ sarveṣām sphātiṃ goṣṭhe me savitā karat
yo no agnir gārhapatyaḥ paśūnām adhipā asat
audumbaro vṛṣā maṇiḥ saṃ mā sṛjatu puṣṭyā
karīṣiṇīṃ phalavatīṃ svadhām irāṃ ca no gṛhe
audumbarasya tejasā dhātā puṣṭiṃ dadhātu me
yad dvipāc ca catuṣpāc ca yāny annāni ye rasāḥ
gṛhṇe 'haṃ teṣāṃ bhūmānaṃ bibhrad audumbaraṃ maṇim
puṣṭiṃ paśūnāṃ pari jagrabhāhaṃ catuṣpadāṃ dvipadāṃ yac ca dhānyam
payaḥ paśūnāṃ rasam oṣadhīnāṃ bṛhaspatiḥ savitā me ni yacchāt
ahaṃ paśūnām adhipā asāni mayi puṣṭaṃ puṣṭapatir dadhātu
mahyam audumbaro maṇir draviṇāni ni yacchatu
upa maudumbaro maṇiḥ prajayā ca dhanena ca
indreṇa jinvato maṇir ā māgan saha varcasā
devo maṇiḥ sapatnahā dhanasā dhanasātaye
paśor annasya bhūmānaṃ gavāṃ sphātiṃ ni yacchatu
yathāgre tvaṃ vanaspate puṣṭyā saha jajñiṣe
evā dhanasya me sphātim ā dadhātu sarasvatī
ā me dhanaṃ sarasvatī payasphātiṃ ca dhānyam
sinīvāly utā vahād ayaṃ caudumbaro maṇiḥ
tvaṃ maṇīnām adhipā vṛṣāsi tvayi puṣṭaṃ puṣṭapatir jajāna
tvayīme vājā draviṇāni sarvaudumbara sa tvam asmat sahasvārād arātim amatiṃ kṣudhaṃ ca
grāmaṇīr asi grāmaṇīthyāyābhiṣikto abhi mā siñca varcasā
tejo 'si tejo mayi dhārayādhi rayir asi rayiṃ mayi dhehi
puṣṭir asi puṣṭyā mā sam aṅdhi gṛhamedhī gṛhapatiṃ mā kṛṇu
audumbara sa tvam asmāsu rayiṃ sarvavīraṃ ni yaccha rāyaspoṣāya prati muñce ahaṃ tvām
ayam audumbaro maṇir vīro vīrāya badhyate
sa naḥ saniṃ madhumatīṃ kṛṇotu rayiṃ ca naḥ sarvavīraṃ ni yacchāt
bhagasya rājñaḥ sumatiṃ gamema yaṃ havante bahudhā mānuṣāsaḥ
karma kṛṇvāno bhagam ā vṛṇīte sa no janeṣu subhagāṁ kṛṇotu
bhagaṃ purastāt pratibudhyamānāḥ paśyema devīm uṣasaṃ vibhātīm
pratīcī śubhrā draviṇena sākaṃ bhagaṃ vahanty aditir na aitu
bhago no adya svite dadhātu devānāṃ panthām abhi no nayeha
arvācī bhadrā sumatir na aitv adhā bhagena samitho no astu
bhagena vācam iṣitāṃ vadāni sarasvatīṃ madhumatīṃ suvarcāḥ
bhagena dattam upa medam āgan yathā varcasvān samitim āvadāni
bhago mā goṣv avatu bhago māvatu dhānye
akṣeṣu strīṣu mā bhago bhago māvatu varcasā
bhago mā sāyam avatu bhago māvatu rātryā
bhago nipadyamāneṣu prātar mā bhaga āgamat
bhago mā prātar avatu bhago madhyandinaṃ pari
aparāhṇe vayaṃ bhagaṃ vāsa iva pari dadhmahe
bhagaṃ devebhyas pari bhagaṃ manuṣyebhyaḥ
divas pṛthivyā aham antarikṣād bhagaṃ vṛṇe
so agne ramatāṃ mayi sa mā prāvatu varcasā
bhagaṃ vṛṇānā vadhvaṃ vahanti vaniṃ prayanto bhagam id dhavante
bhagena dattam upa medam āgan viśvaṃ subhūtaṃ draviṇāni bhadrā
bhagena devāḥ sam aganmahi ya imā viśvā bhuvanābhivaste
prayacchann eti bahudhā vasūni sa no dadhātu yatamad vasiṣṭham
vāto bhago varuṇo vāyur agniḥ kṣetrasya patnī suhavā no astu
hiraṇyākṣo atipaśyo nṛcakṣāḥ sarvaiḥ sākaṃ sacamāno na ehi
ud ehi deva sūrya saha saubhāgyena
saharṣabhasya vājena sahāvataṃkaraṇena
hiraṇyayenety ekā
gobhiṣ ṭvā pātv ṛṣabho vṛṣā tvā pātu vājibhiḥ
vāyuṣ ṭvā brahmaṇā pātv indras tvā pātv indriyaiḥ
somas tvā pātv oṣadhībhir nakṣatraiḥ pātu sūryaḥ
mādbhiṣ ṭvā candro vṛtrahā vātaḥ prāṇena rakṣatu
tisro divas tisraḥ pṛthivīs trīṇy antarikṣāṇi caturaḥ samudrān
trivṛtaṃ stomaṃ trivṛta āpa āhus tās tvā rakṣantu trivṛtā trivṛdbhiḥ
trīn nākāṃs trīn samudrāṃs trīn bradhnāṃs trīn vaiṣṭapān
trīn mātariśvanas trīn sūryān goptṝn kalpayāmi te
ghṛtena tvā sam ukṣāmy agna ājyena vardhayan
agneś candrasya sūryasya mā prāṇaṃ māyino dabhan
mā vaḥ prāṇaṃ mā vo 'pānaṃ mā haro māyino dabhan
bhrājanto viśvavedaso devā daivyena māvata
prāṇenāgniṃ saṃ dadhati vātaḥ prāṇena saṃhitaḥ
prāṇena viśvatomukhaṃ sūryaṃ devā ajanayan
āyuṣāyuṣkṛtāṃ jīvāyuṣmāṁ jīva mā mṛthāḥ
prāṇenātmanvatāṃ jīva mā mṛtyor upa gā vaśam
devānāṃ nihitaṃ nidhiṃ yam indrānvavindan pathibhir devayānaiḥ
āpo hiraṇyaṃ jugupus trivṛdbhis tās tvā rakṣantu trivṛtā trivṛdbhiḥ
trayastriṃśad devatās trīṇi ca vīryāṇi priyāyamāṇā jugupur apsv antaḥ
asmiṃś candre adhi yad dhiraṇyaṃ tenāyaṃ kṛṇavad vīryāṇi
ye devā divy ekādaśa stha te devāso havir idaṃ juṣadhvam
ye devā antarikṣa ekādaśa stha te devāso havir idaṃ juṣadhvam
ye devāḥ pṛthivyām ekādaśa stha te devāso havir idaṃ juṣadhvam
asapatnaṃ purastāt paścān no 'bhayaṃ kṛtam
savitā mā dakṣiṇata uttarān mā śacīpatiḥ
divo mādityā rakṣantu bhūmyā rakṣantv agnayaḥ
indrāgnī rakṣatāṃ mā purastād aśvināv abhitaḥ śarma yacchatām
tiraścīnaghnyā rakṣatu jātavedā bhūtakṛto me sarvataḥ santu varma
ye 'psv antar agnayaḥ praviṣṭā mroko manohā khano nirdāha ātmadūṣis tanadūṣiḥ
idaṃ tān ati sṛjāmi nir eno nir anṛtaṃ sṛjāmi
abhūtyāsatvāya nir duḥṣvapnyaṃ sṛjāmi
vasiṣṭhārundhatī mā pātāṃ prajāpateḥ prastaro bṛhaspateḥ keśāḥ
adabdhaṃ cakṣuḥ suśrutau karṇāv akṣitau me prāṇāpānau
hṛdayā jarasaṃ mā mā hāsīr madhya mā riṣam
āpo mā śundhantu duṣkṛtād duritā yāni cakṛma
ayāma śuddhā ud itas tanūbhiḥ
vaiśvānaro raśmibhir naḥ punātu vātaḥ prāṇeneṣiro nabhobhiḥ
dyāvāpṛthivī payasā payasvatī ṛtāvarī yajñiye mā punītām
punantu māgnayo gārhapatyāḥ punantu mā dhiṣṇyā devahūtāḥ
punantu mā śakvarīḥ somapṛṣṭhāḥ pavamānāso ajriṇaḥ
yaḥ potā sa punātu mā bṛhadbhir deva savitaḥ
varṣiṣṭhair dyām ivopari
brahmasavaiḥ punātu mā rājasavaiḥ punātu mā
śataṃ pavitrā vitatā tiraścā tebhir mā devaḥ savitā punātu
śataṃ ca mā pavitāraḥ punantu sahasraṃ ca prasravaṇeṣv āpaḥ
āpa iva pūto 'smy agnir iva suvarcāḥ sūrya iva sucakṣāḥ
urūṇasāv asutṛpā udumbalau yamasya dūtau carato janāṁ anu
tāv asmabhyaṃ dṛśaye sūryāya punar dātām asum adyeha bhadram
aganma devāḥ svaḥ svar aganmāganma jyotir jyotir aganma
mahendro 'si parameṣṭhī sumitra viśvatomukha mā te yuyoma saṃdṛśaḥ
udyann adya mitramahaḥ sapatnān me 'va jahi
divainān raśmibhir jahi rātryaināṃs tamasā vadhīs te yantv adhamaṃ tamaḥ
sūryasyāvṛtam anvāvarte dakṣiṇām anv āvṛtam
agnes tejasā tejasvī bhūyāsam indrasyendriyeṇendriyāvān bhūyāsam
idam aham agnes tejasendrasyendriyeṇa somasya dyumnena viśveṣāṃ devānāṃ kratūnām
amuṣyāmuṣyāyaṇasyāmuṣyāḥ putrasya varcas teja indriyaṃ prāṇam āyur ni veṣṭayāmi
idam aham agnes tejasendrasyendriyeṇa somasya dyumnena viśveṣāṃ devānāṃ kratūnām
amuṣyāmuṣyāyaṇasyāmuṣyāḥ putrasya varcas teja indriyaṃ prāṇam āyur ni yacchet
idam aham agnes tejasendrasyendriyeṇa somasya dyumnena viśveṣāṃ devānāṃ kratūnām
amuṣyāmuṣyāyaṇasyāmuṣyāḥ putrasya varcas teja indriyaṃ prāṇam āyur ādāya
abhūtyā enaṃ pāśe sitvā duḥṣvapnyena saṃsṛjya mṛtyor vyātta āsann api dadhāmi
yo naḥ svo yo araṇo bhrātṛvyaś ca jighāṃsati
indraś ca tasyāgniś ca marma skandheṣu vindatām
yo mā śayānaṃ jāgrataṃ yaś ca suptaṃ jighāṃsati
indraś ca tasyāgniś ca bāhū marmaṇi vṛścatām
yo mā carantaṃ tiṣṭhantam āsīnaṃ ca jighāṃsati
indraś ca tasminn agniś ca duritaṃ prati muñcatām
yo mā cakṣuṣā manasā yaś ca vācā jighāṃsati
indraś ca tasmā agniś caināṃsi vahatām itaḥ
yaḥ piśāco yātudhānaḥ kravyād yo mā jighāṃsati
indraś ca tasyāgniś ca mūrdhānaṃ prati vidhyatām
yo mā brahmaṇā tapasā yaś ca yajñair jighāṃsati
indraś ca tasyāgniś ca hṛdaye 'dhi ni vidhyatām
yo me brahma yo me tapo balaṃ śreṣṭhaṃ jighāṃsati
indraś ca tasmā agniś ca kruddhau digdhābhir asyatām
yo me annaṃ yo me rasaṃ vācaṃ śreṣṭhāṃ jighāṃsati
indraś ca tasmā agniś cācchambaṭkāram asyatām
yo me tantuṃ yo me prajāṃ cakṣuḥ śrotraṃ jighāṃsati
indraś ca tasmā agniś ca hetiṃ deveṣu vindatām
yo me gobhya irasyaty aśvebhyaḥ puruṣebhyaḥ
indraś ca tasmā agniś ca jyāniṃ deveṣu vindatām
yo me bhūtim anāmayad vittam āyur jighāṃsati
indraś ca tasmā agniś ca divo aśmānam asyatām
yo me veśma yo me sabhāṃ śriyaṃ śreṣṭhāṃ jighāṃsati
indraś ca tasyāgniś ca kṛtyāṃ vi tanutāṃ gṛhe
yo me mṛtyum asamṛddhim ahnā rātryā cecchati
indraś ca tasyāgniś cārciṣā dahatāṃ svam
yo me prāṇaṃ yo me 'pānaṃ vyānaṃ śreṣṭhaṃ jighāṃsati
indraś ca tasyāgniś ca prāṇaṃ prāṇahanau hatām
yo mā devajanaiḥ sarpair vidyutā brahmaṇābhyamāt
agastyena medinendraś cāgniś ca taṃ hatām
taṃ satyaujāḥ pra dahatv agnir vaiśvānaro vṛṣā
yo mā durasyann īkṣātai yaś ca dipsati vidvalaḥ
yo mā dipsād adipsantaṃ yaś ca dipsati dipsantam
vaiśvānarasya daṃṣṭrayor agner api dadhāmi tam
abhi taṃ dyāvāpṛthivī saṃ tapatāṃ tapte gharme ny ucyatām
nirṛtyā badhyatāṃ pāśe yo naḥ pāpaṃ cikitsati
pratyagvadhena pracyutān bhrātṛvyān ghoracakṣasaḥ
indrāgnī enān vṛścatāṃ maiṣām uc cheṣi kaś cana
pratyagvadha pratyag jahi bhrātṛvyān dviṣato mama
apānān prāṇān saṃchidya dviṣatas pātayādharān
agne ye mā jighāṃsanty agne ye ca dviṣanti mā
agne ye mopatapyante teṣāṃ priyatamaṃ jahi
etaṃ dviṣantam avadhiṣam andhena tamasāvṛtam
etaṃ mṛtyo 'bhi padyasva mā te moci mahodara
dyāvāpṛthivī saṃ nahyethāṃ mama rāṣṭrāya jayantī amitrebhyo hetim asyantī
vātāpavamānau saṃ nahyethāṃ mama rāṣṭrāya jayantāv amitrebhyo hetim asyantau
indrāgnī saṃ nahyethāṃ mama rāṣṭrāya jayantāv amitrebhyo hetim asyantau
mitrāvaruṇā saṃ nahyethāṃ mama rāṣṭrāya jayantāv amitrebhyo hetim asyantau
bhavāśarvā saṃ nahyethāṃ mama rāṣṭrāya jayantāv amitrebhyo hetim asyantau
aśvinā saṃ nahyethāṃ mama rāṣṭrāya jayantāv amitrebhyo hetim asyantau
marutaḥ saṃ nahyadhvaṃ mama rāṣṭrāya jayanto 'mitrebhyo hetim asyantaḥ
pitaraḥ saṃ nahyadhvaṃ mama rāṣṭrāya jayanto 'mitrebhyo hetim asyantaḥ
sūryācandramasau saṃ nahyethāṃ mama rāṣṭrāya jayantāv amitrebhyo hetim asyantau
ahorātre saṃ nahyethāṃ mama rāṣṭrāya jayantī amitrebhyo hetim asyantī
gandharvāpsarasaḥ saṃ nahyadhvaṃ mama rāṣṭrāya jayanto 'mitrebhyo hetim asyantaḥ
sarpapuṇyajanāḥ saṃ nahyadhvaṃ mama rāṣṭrāya jayanto 'mitrebhyo hetim asyantaḥ
vanaspatayaḥ saṃ nahyadhvaṃ mama rāṣṭrāya jayanto 'mitrebhyo hetim asyantaḥ
vānaspatyāḥ saṃ nahyadhvaṃ mama rāṣṭrāya jayanto 'mitrebhyo hetim asyantaḥ
oṣadhayaḥ saṃ nahyadhvaṃ mama rāṣṭrāya jayantyo 'mitrebhyo hetim asyantyaḥ
vīrudhaḥ saṃ nahyadhvaṃ mama rāṣṭrāya jayantyo 'mitrebhyo hetim asyantyaḥ
bṛhaspate saṃ nahyasva mama rāṣṭrāya jayann amitrebhyo hetim asyan
prajāpate saṃ nahyasva mama rāṣṭrāya jayann amitrebhyo hetim asyan
parameṣṭhin saṃ nahyasva mama rāṣṭrāya jayann amitrebhyo hetim asyan
udārā ud īrdhvaṃ viśvāni bhūtāni saṃ nahyadhvaṃ mama rāṣṭrāya jayanty amitrebhyo hetim asyanti
agnī rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
indro rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
somo rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
varuṇo rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
vāyū rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
tvaṣṭā rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
dhātā rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
savitā rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
sūryo rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
candramā rakṣitā sa imaṃ senāṃ rakṣatu
anuṣṭhātar anu tiṣṭha sarve vīrā bhavantu me
ahā rakṣitṛ tad imāṃ senāṃ rakṣatu
anuṣṭhātar anu tiṣṭha sarve vīrā bhavantu me
rātrī rakṣitrī semāṃ senāṃ rakṣatu
anuṣṭhātry anu tiṣṭha sarve vīrā bhavantu me
indrāṇī rakṣitrī semāṃ senāṃ rakṣatu
anuṣṭhātry anu tiṣṭha sarve vīrā bhavantu me
varuṇānī rakṣitrī semāṃ senāṃ rakṣatu
anuṣṭhātry anu tiṣṭha sarve vīrā bhavantu me
sinīvālī rakṣitrī semāṃ senāṃ rakṣatu
anuṣṭhātry anu tiṣṭha sarve vīrā bhavantu me
samudro rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
parjanyo rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
bṛhaspatī rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
prajāpatī rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
parameṣṭhī rakṣitā sa imāṃ senāṃ rakṣatu
anuṣṭhātar anu tiṣṭha sarve vīrā bhavantu me
viśve devā rakṣitāras ta imāṃ senāṃ rakṣantu
anuṣṭhātāro anu tiṣṭhata sarve vīrā bhavantu me
ayaṃ yo rūro abhiśocayiṣṇur viśvā rūpāṇi haritā kṛṇoti
tasmai te aruṇāya babhrave tapurmaghāya namo astu takmane
takman sārthinam icchasva vaśī san mṛḍayāsi naḥ
athehi yatra te gṛhā aninūrteṣu dasyuṣu
yaḥ paruṣaḥ pāruṣeyo avadhvaṃsa ivāruṇaḥ
adharāñcaṃ pra hiṇomi namaḥ kṛtvā takmane
śakambharasya muṣṭihā punar gaccha mahāvṛṣān
mahāvṛṣān mūjavata oka edhi paretya
pra tāni takmane brūmo anyakṣetrāṇi vā imā
oko asya mūjavanta oko asya mahāvṛṣāḥ
yāj jātas takman tād asi balhikeṣu nyocaraḥ
takman vyāla vigada vyaṅga bhūri yāvaya
dāsīṃ niṣṭakvarīm iccha tāṃ vajreṇa sam arpaya
giriṃ gaccha girijā asi girau te māhiṣo gṛhaḥ
dāsīm iccha prapharvyaṃ tāṃ takman vīva dhūnuhi
takman bhrātrā balāsena svasrā kāsikayā saha
pāmnā bhrātṛvyeṇa naśyeto maraṭāṁ abhi
gandhāribhyo mūjavadbhyaḥ kāśibhyo magadhebhyaḥ
jane priyam iva śevadhiṃ takmānaṃ pari dadmasi
nārkavindāṃ nārvidālāṃ nānnadīṃ vartakāvatīm
pra tāni takmane brūmo anyakṣetrāṇi vā imā
anyakṣetre na ramate sahasrākṣo amartyaḥ
abhūd u prārthas takmā sa gamiṣyati balhikān
ado gaccha mūjavatas tato vā gha parastaram
mā smāto abhy air naḥ punas tat tvā takmann upa bruve
para smaiva tvaṃ cara paramasyāṃ parāvati
yathā no nāntam āyasi yathā no nābhiśocayāḥ
yatheyam urvī pṛthivī vṛddhaiva garbham ā dadhe
evā dadhāmi te garbhaṃ tasmai tvām avase huve
parvatād divo yoner ity ekā
viṣṇur yoniṃ kalpayatu tvaṣṭā rūpāṇi piṃśatu
ā siñcatu prajāpatir dhātā garbhaṃ dadhātu te
garbhaṃ dhehi sinīvāli garbhaṃ dhehi sarasvati
garbhaṃ yuvam aśvināsyām ā dhattaṃ puṣkarasrajā
garbhaṃ te rājā varuṇo garbhaṃ devo bṛhaspatiḥ
garbhaṃ ta indraś cāgniś ca garbhaṃ dhātā dadhātu te
garbho asy oṣadhīnāṃ garbho vanaspatīnām
garbho viśvasya bhūtasya so agne garbham eha dhāḥ
yenauṣadhayo garbhiṇīḥ paśavo yena garbhiṇaḥ
teṣāṃ garbhasya yo garbhas tena tvaṃ garbhiṇī bhava
vi te granthiṃ cṛtāmasi dhātā garbhaṃ dadhātu te
ā yoniṃ putro rohatu jananaṃ prati jāyatām
janiṣṭa hi mahi yā ā yoniṃ sam ihāsarat
athā soma iva bhakṣaṇam ā garbhaḥ sīdatv ṛtviyam
dhātaḥ śreṣṭhena rūpeṇāsyā nāryā gavīnyoḥ
pumāṃsaṃ putram ā dhehi daśame māsi sūtave
savitaḥ śreṣṭhena
viṣṇo śreṣṭhena
tvaṣṭaḥ śreṣṭhena
bhaga śreṣṭhena rūpeṇāsyā nāryā gavīnyoḥ
pumāṃsaṃ putram ā dhehi daśame māsi sūtave
adhi skanda vīrayasva garbham ā dhehi yonyām
vṛṣāṇaṃ vṛṣṇyāvantaṃ prajāyai tvā nayāmasi
yad veda rājā varuṇo veda devo bṛhaspatiḥ
indro yad vṛtrahā veda tad garbhakaraṇaṃ piba
vi jihīṣva bārhatsāme garbhas te yonim ā śayām
dadan te putraṃ devāḥ somapā ubhayāvinam
somasya tvartviyenopaimi garbhakṛtvane
jāyasva agne aśvatthāt asmai ugraḥ āpatikāt adhi yaḥ vṛkṣāṁ adhi rohati
vibādham cit sahamānam tvām agne janayāmasi
jātān janiṣyamāṇān sapatnān pra nudasva me
aśvatthasya ārohasya vṛkṣasya araṇayaḥ kṛtāḥ
tatas jātāya te ajani vīḍu jambha agniḥ agnaye
tam jātam jātavedasam ā dadhāmi a martyam pāvakam agnim ūtaye śucimantam viṣāsahim
ud tanuṣva dhanuḥ
prati muñcasva varma
jahi śatrūn
vīryā te kṛṇomi
atra radhyantu ye u te sapatnāḥ
tvam eka vṛṣaḥ bhava
vṛṣabham tvā sajātānām sapatnānām viṣāsahim hantāram śatrūṇām kṛṇmaḥ virājam gopatim gavām
samudraḥ asi apām jyeṣṭhaḥ indraḥ deveṣu vṛtra hā
vyāghram siṃham tvā kṛṇmaḥ damitāram pṛtanyatām
indraḥ iva dasyūn adharān kṛṇuṣva ugraḥ iva vātaḥ viśṛṇan sapatnān
te śuṣyantu
apa dāvāt iva agneḥ
pari avīvarathāḥ enān
sam vṛśca enān
te śuṣyantu
vṛśca enān
mā upajām śiṣaḥ
sapatnān sarvān tṛḍhvā tvam eka vṛṣaḥ bhava
tvam ugraḥ tvam balī tvam edhi vivācanam
tvam pṛtanyataḥ pūrvaḥ sapatnāṁ ava dhūnuṣva
a sapatnaḥ sapatna hā indraḥ iva a riṣṭaḥ a kṣitaḥ
adhas sapatnāḥ te padoḥ sarve santu abhiṣṭhitāḥ
mlāyantu te khāta mūlāḥ sapatnāḥ
agnim eṣām niḥ hvayāmi śarīrāt
haviṣā eṣām api dadhāmi prāṇān
tathā ebhyaḥ kṛtaḥ
abhivardham abhibhavam sapatna kṣayaṇam haviḥ rāṣṭrāya tubhyam kṛṇumaḥ sapatnebhyaḥ parābhuve
yaḥ naḥ svaḥ yaḥ araṇaḥ arātīyati pūruṣaḥ idhmasya iva prakṣāyataḥ tasya mā ud śeṣi kiṃcana
a sapatnam iti dve
divaḥ mā ādityāḥ rakṣantu
bhūmyāḥ rakṣantu agnayaḥ
indra agnī rakṣatām mā purastāt
aśvinau abhitas śarma yacchatām
rakṣatu jātavedāḥ
bhūta kṛtaḥ me sarvatas santu varma
tvayā pūrvam atharvāṇo jaghnū rakṣāṃsy oṣadhe
tvayā jaghāna kaśyapas tvayā kaṇvo agastyaḥ
tvayā vayam apsaraso gandharvāṃś cātayāmasi
ajaśṛṅgy aja rakṣaḥ sarvān gandhena nāśaya
nadīṃ yantv apsaraso apāṃ tāram iva śvasan
gulgulūḥ pīlā nalady aukṣagandhiḥ pramandinī
yatrāmartyā apsv antaḥ samudre turūr nīlī turvaśī puṇḍarīkā
tat paretāpsarasaḥ pratibuddhā abhūtana
yatra preṅkho gandharvāṇāṃ divi baddho hiraṇyayaḥ
tat paretāpsarasaḥ pratibuddhā abhūtana
gandharvāṇām apsarasām ānartam iti saṃgamam
tat paretāpsarasaḥ pratibuddhā abhūtana
yatrāśvatthā nyagrodhā mahāvṛkṣāḥ śikhaṇḍinaḥ
tat paretāpsarasaḥ pratibuddhā abhūtana
yatra vo akṣā haritā arjunā āghāṭāḥ karkaryaḥ saṃvadanti
tat paretāpsarasaḥ pratibuddhā abhūtana
iyaṃ vīruc chikhaṇḍino gandharvasyāpsarāpateḥ
bhinattu muṣkāv api yātu śepaḥ
eyam agann oṣadhir vīrudhāṃ vīryāvatī
ajaśṛṅgy arāṭakī tīkṣṇaśṛṅgī vy ṛṣatu
apeteto apsaraso gandharvā yatra vo gṛhāḥ
tīkṣṇaśṛṅgy arāṭaky ajaśṛṅgī vy ṛṣatu
jāyā veda vo apsaraso gandharvāḥ patayo yūyam
apa krāmata puruṣād amartyā martyaṃ mā sacadhvam
bhīmā indrasya hetayaḥ śatam ṛṣṭīr ayasmayīḥ
tābhir gandharvāṁ abhedyāṁ avakādān vy ṛṣatu
avakādāṁ abhiṣāco bhitsu dyotayamānakān
gandharvān sarvān oṣadhe pra ṇudasva parā ṇaya
unmādayantīr abhiśocayantīr muniṃ nagnaṃ kṛṇvatīr moghahāsinam
apsaraso raghaṭo yāś caranti gandharvapatnīr ajaśṛṅgy ā śaye
śvetīkṛṇvānaḥ puruṣaṃ viśvā rūpāṇi bobhuvat
śvevaikaṃ kapir ivaikaṃ kumāraḥ sarvakeśakaḥ
priyo dṛśe bhūtvā gandharvaḥ sacate striyaṃ tam ito nāśayāmasi
yaḥ vai vaśām devayate pacate vā a hutām amā mṛtyoḥ sa badhyate pāśe devānām ca yamasya ca
dakṣiṇām sūryām aditim vadanti vaśām vācam kalpayantaḥ samānīm
sapta ṛṣayaḥ ni dadhuḥ vācam etām sarasvatīm kalpayantaḥ
imām vaśām vācam āhuḥ vaśā iti
tisraḥ vaśāḥ atihitāḥ sadhasthe
tāsām agnau manasā ekām juhomi
tām naḥ svādvīm bhūta patiḥ kṛṇotu
svādvīm naḥ etām savitā kṛṇotu svādvīm naḥ etām janitā paśūnām
juhudhi agne vayunāni vidvān
tām naḥ svādvīm bhūta patiḥ kṛṇotu
idam tṛtīyam vaśinī vaśā asi
mahimne tvā garbhaḥ abhi ā viveśa
uśatī tvam uśataḥ gaccha devān
satyāḥ santu yajamānasya kāmāḥ
iyam ambhasā tastabhe gauḥ yasyām indraḥ varuṇaḥ titviṣāte
nṛmṇam a nṛmṇam sacate
iyam ā agan
dhīraḥ paśuḥ vīryam ā viveśa
vaśā sasūva sthaviram vipaścitam
vaśā sasūva baṣkayam divi spṛśam
vaśā sasūva taruṇam vibhājane
vaśā sasūva saṃjitam dhanānām
yat apatat barhiṣaḥ pari dakṣiṇatas vedyāḥ vaśā saṃbhūtyāḥ adhi gauḥ amīmet
tasyāḥ pīvaḥ abhavat varma vāsasam
namaḥ mahimne uta cakṣuṣe vām
vaśā ṛṣabhau manasā tat kṛṇomi
devāṁ api itam pathibhiḥ śivebhiḥ
mā naḥ hiṃsiṣṭam harasā daivyena
vaśām askandat ṛṣabhaḥ tiṣṭhantīm adhi tantuṣu
garbham tam adya kaḥ veda yatidhā saḥ akalpayat
rūpam ekaḥ pari abhavat
rājā nāma ekaḥ ucyate
pratīrūpasya ekaḥ rūpam
rūpam ekaḥ su kṛtvanām
prajāpatiḥ parameṣṭhī mṛtyuḥ viśvānaraḥ svar sarasvān asyāḥ yajñasya vaśāyāḥ adhi jajñire
yasya gṛhe ā jāyeta vaśā deva kṛtam haviḥ nidhānam asyāḥ eṣyam duhitre patyām iva
na asyāḥ śakṛt abhi tiṣṭhet
na asya śloṇā gṛhe syāt
vaśā kanyeva durmaṅkāpacityā vijānatā
na enām rakṣet brāhmaṇebhyaḥ na amā vi glāpayāti ca
na asyāḥ vaśam ā arundhan devāḥ manuṣyāḥ uta
vaśam yat anu ait brahmaṇā tasmāt eṣā bhavat vaśā
vaśam kṛṇvānā vaśinī iyam ā agan padam kalyāṇī avapaśyamānā abhijāyamānā yajñasya mātrām abhikalpamānā
indravantaḥ te marutaḥ turīyam bhejire vaśe turīyam ādityāḥ rudrāḥ turīyam vasavaḥ vaśe
turīya bhājaḥ ādityān vaśāyāḥ kavayaḥ viduḥ
atha asyāḥ pathyā ekā tanuḥ catasraḥ cākﾱpe diśaḥ
vaśā panthām anu apaśyat nāka pṛṣṭham svar vidām
ādityāḥ enām anu āyan ṛṣayaḥ ca tapasvinaḥ
pade pade kalpayantaḥ āditya aṅgirasaḥ yajuḥ īḍānāḥ anu āyan vaśām
tat aiḍam sāma ucyate
vaśā iḍā
vaśā anumatiḥ
vaśām āhuḥ sarasvatīm
virājam manyante vaśām
vāc vaśā
pṛthivī vaśā
vaśā deṣṭrī sinīvālī
vaśā uṣāḥ
nirṛtiḥ vaśā
vaśāyām mṛtyuḥ aviśat
ā mṛtyum aviśat vaśā
agniḥ vāc
udakam cakṣuḥ
manaḥ vātaḥ
vaśī vaśā
tanvam kaḥ asyāḥ tām veda yayā udakrāmat ekayā
yām cakṣuṣā manasā saṃvidānāḥ hṛdā paśyanti kavayaḥ manīṣiṇaḥ tasyāḥ prajā adhipatiḥ paśūnām
vaśā rājñā na attave
sā su iṣṭiḥ
kaḥ vaśāyāḥ ūdhaḥ veda kaḥ ulbam ca jarāyu ca
stanān asyāḥ kaḥ veda
kaḥ u tat veda yat duhe
aham asyāḥ ūdhaḥ veda aham ulbam jarāyu ca
stanān asyāḥ aham veda atha u tat veda yat duhe
na enām aham rakṣeyam
dadyām eva syāt ca me
stanān hi asyāḥ aham veda kṣīram ulbam jarāyu ca
kṛttiḥ yoniḥ
adhīvāsaḥ jarāyu
pāṇḍvam ulbam
nābhiḥ uṣṇīṣam asyāḥ
ā jarasam dhayatu mātaram vaśī brahmabhiḥ kﾱptaḥ
sa hi asyāḥ bandhuḥ
indrasya nu vīryāṇi pra vocaṃ yāni cakāra prathamāni vajrī
ahann ahim anv apas tatarda pra vakṣaṇā abhinat parvatānām
ahann ahiṃ parvate śiśriyāṇaṃ tvaṣṭāsmai vajraṃ svaryaṃ tatakṣa
vāśrā iva dhenavaḥ syandamānā añjaḥ samudram ava jagmur āpaḥ
vṛṣāyamāṇo avṛṇīta somaṃ trikadrukeṣv apibat sutasya
ā sāyakaṃ maghavādatta vajram ahann enaṃ prathamajām ahīnām
yad indrāhan prathamajām ahīnām ān māyinām amināḥ prota māyāḥ
āt sūryaṃ janayan dyām uṣāsaṃ tādītnā śatruṃ na kilā vivitse
ahan vṛtraṃ vṛtrataraṃ vyaṃsam indro vajreṇa mahatā vadhena
skandhāṃsīva kuliśenā vivṛkṇāhiḥ śayata upapṛk pṛthivyāḥ
ayoddheva durmada ā hi juhve mahāvīraṃ tuvibādham ṛjīṣam
nātārīd asya samṛtiṃ vadhānāṃ saṃ rujānāḥ pipiṣa indraśatruḥ
apād ahasto apṛtanyad indram āsya vajram adhi sānau jaghāna
vṛṣṇo vadhriḥ pratimānaṃ bubhūṣan purutrā vṛtro aśayad vyastaḥ
nadaṃ na bhinnam amuyā śayānaṃ manor uhāṇā ati yanty āpaḥ
yāś cid vṛtro mahinā paryatiṣṭhat tāsām ahiḥ patsutaḥśīr babhūva
nīcāvayā abhavad vṛtraputrendro asyā ava vadhar jabhāra
uttarā sūr adharaḥ putra āsīd dānuḥ śaye sahavatsā na dhenuḥ
atiṣṭhantīnām aniveśanānāṃ kāṣṭhānāṃ madhye nihitaṃ śarīram
vṛtrasya niṇyaṃ vi caranty āpo dīrghaṃ tama āśayad indraśatruḥ
dāsapatnīr ahigopā atiṣṭhan niruddhā āpaḥ paṇineva gāvaḥ
apāṃ bilam apihitaṃ yad āsīd vṛtraṃ jaghanvāṁ apa tad vavāra
aśvyo vāro abhavas tad indra sṛke yat tvā pratyahan deva ekaḥ
ajayo gā ajayaḥ śūra somam avāsṛjaḥ sartave sapta sindhūn
nāsmai vidyun na tanyatuḥ siṣedha na yāṃ miham akirad dhrāduniṃ ca
indraś ca yad yuyudhāte ahiś cotāparībhyo maghavā vi jigye
aher yātāraṃ kam apaśya indra hṛdi yat te jaghnuṣo bhīr agacchat
nava ca yan navatiṃ ca sravantīḥ śyeno na bhīto ataro rajāṃsi
indro yāto avasitasya rājā śamasya ca śṛṅgiṇo vajrabāhuḥ
sed u rājā kṣayati carṣaṇīṇām arān na nemiḥ pari tā babhūva
yo jāta eva prathamo manasvān devo devān kratunā paryabhūṣat
yasya śuṣmād rodasī abhyasetāṃ nṛmṇasya mahnā sa janāsa indraḥ
yaḥ pṛthivīṃ vyathamānām adṛṃhad yaḥ parvatān prakupitāṁ aramṇāt
yo antarikṣaṃ vimame varīyo yo dyām astabhnāt sa janāsa indraḥ
yo hatvāhim ariṇāt sapta sindhūn yo gā udājad apadhā valasya
yo aśmanor antar agniṃ jajāna saṃvṛk samatsu sa janāsa indraḥ
yenemā viśvā cyavanā kṛtāni yo dāsaṃ varṇam adharaṃ guhākaḥ
śvaghnīva yo jigīvāṁl lakṣam ādad aryaḥ puṣṭāni sa janāsa indraḥ
yaṃ smā pṛcchanti kuha seti ghoram utem āhur naiṣo astīty enam
so aryaḥ puṣṭīr vija ivā mināti śrad asmai dhatta sa janāsa indraḥ
yo radhrasya coditā yaḥ kṛśasya yo brahmaṇo nādhamānasya kīreḥ
yuktagrāvṇo yo 'vitā suśipraḥ sutasomasya sa janāsa indraḥ
yasyāśvāsaḥ pradiśi yasya gāvo yasya grāmā yasya viśve rathāsaḥ
yaḥ sūryaṃ ya uṣasaṃ jajāna yo apāṃ netā sa janāsa indraḥ
yaṃ krandasī saṃyatī vihvayete pare 'vara ubhayā amitrāḥ
samānaṃ cid ratham ātasthivāṃsā nānā havete sa janāsa indraḥ
yasmān narte vijayante janāso yaṃ yudhyamānā avase havante
yo viśvasya pratimānaṃ babhūva yo acyutacyut sa janāsa indraḥ
yaḥ śaśvato mahy eno dadhānān abudhyamānāñ charvā jaghāna
yaḥ śardhate nānudadāti śṛdhyāṃ yo dasyor hantā sa janāsa indraḥ
yaḥ śambaraṃ parvateṣu kṣiyantaṃ catvāriṃśyāṃ śarady anvavindat
ojāyamānaṃ yo ahiṃ jaghāna dānuṃ śayānaṃ sa janāsa indraḥ
yaḥ śambaraṃ paryacarac chacībhir yo vākṛkasya nāpibat sutam
antar girau yajamānaṃ bahuṃ janaṃ yasminn āmūrchat sa janāsa indraḥ
yaḥ saptaraśmir vṛṣabhas tuviṣmān avāsṛjat sartave sapta sindhūn
yo rauhiṇam asphurad vajrabāhur dyām ārohantaṃ sa janāsa indraḥ
dyāvā cid asmai pṛthivī namete śuṣmāc cid asya parvatā bhayante
yaḥ somapā nicito vajrabāhur yo vajrahastaḥ sa janāsa indraḥ
yaḥ sunvantam avati yaḥ pacantaṃ yaḥ śaṃsantaṃ yaḥ śaśamānam ūtī
yasya brahma vardhanaṃ yasya somo yasyedaṃ rādhaḥ sa janāsa indraḥ
yaḥ sunvate pacate dudhra ā cid vājaṃ dardarṣi sa kilāsi satyaḥ
vayaṃ ta indra viśvaha priyāsaḥ suvīrāso vidatham ā vadema
jāto vy akhyat pitror upasthe bhuvo na veda janituḥ parasya
taviṣyamāṇo 'nv ojo akhyad vratā devānāṃ sa janāsa indraḥ
yaḥ somakāmo haryaśva āśur yasmād rejante bhuvanāni viśvā
yo jaghāna śambaraṃ yaś ca śuṣṇaṃ ya ekavīraḥ sa janāsa indraḥ
śaṃ na indrāgnī bhavatām avobhiḥ śaṃ na indrāvaruṇā rātahavyā
śam indrāsomā suvitāya śaṃ yoḥ śaṃ na indrāpūṣaṇā vājasātau
śaṃ no bhagaḥ śam u naḥ śaṃso astu śaṃ naḥ purandhiḥ śam u santu rāyaḥ
śaṃ naḥ satyasya suyamasya śaṃsaḥ śaṃ no aryamā purujāto astu
śaṃ no dhātā śam u dhartā no astu śaṃ na urūcī bhavatu svadhābhiḥ
śaṃ rodasī bṛhatī śaṃ no adriḥ śaṃ no devānāṃ suhavāni santu
śaṃ no agnir jyotiranīko astu śaṃ mitrāvaruṇāv aśvinā śam
śaṃ naḥ sukṛtāṃ sukṛtāni santu śaṃ na iṣiro abhi vātu vātaḥ
śaṃ no dyāvāpṛthivī pūrvahūtau śam antarikṣaṃ dṛśaye no astu
śaṃ na oṣadhīr vanino bhavantu śaṃ no rajasaḥ patir astu jiṣṇuḥ
śaṃ na indro vasubhir devo astu śam ādityebhir varuṇaḥ suśaṃsaḥ
śaṃ no rudro rudrebhir jalāṣaḥ śaṃ nas tvaṣṭā gnābhir iha śṛṇotu
śaṃ naḥ somo bhavatu brahma śaṃ naḥ śaṃ no grāvāṇaḥ śam u santu yajñāḥ
śaṃ naḥ svarūṇāṃ mitayo bhavantu śaṃ naḥ prasvaḥ śam v astu vediḥ
śaṃ naḥ sūrya urucakṣā ud etu śaṃ no bhavantu pradiśaś catasraḥ
śaṃ naḥ parvatā dhruvayo bhavantu śaṃ naḥ sindhavaḥ śam u santv āpaḥ
śaṃ no aditir bhavatu vratebhiḥ śaṃ no bhavantu marutaḥ svarkāḥ
śaṃ no viṣṇuḥ śam u pūṣā no astu śaṃ no bhavitraṃ śam v astu vāyuḥ
śaṃ no devaḥ savitā trāyamāṇaḥ śaṃ no bhavantūṣaso vibhātīḥ
śaṃ naḥ parjanyo bhavatu prajābhyaḥ śaṃ naḥ kṣetrasya patir astu śambhuḥ
śaṃ naḥ satyasya patayo bhavantu śaṃ no arvantaḥ śam u santu gāvaḥ
śaṃ na ṛbhavaḥ sukṛtaḥ suhastāḥ śaṃ no bhavantu pitaro haveṣu
śaṃ no devā viśvadevā bhavantu śaṃ sarasvatī saha dhībhir astu
śam abhiṣācaḥ śam u rātiṣācaḥ śaṃ no divyāḥ pārthivāḥ śaṃ no apyāḥ
śaṃ no aja ekapād devo astu śam ahir budhnyaḥ śaṃ samudraḥ
śaṃ no apāṃ napāt perur astu śaṃ naḥ pṛśnir bhavatu devagopāḥ
ādityā rudrā vasavo juṣantām idaṃ brahma kriyamāṇaṃ navīyaḥ
śṛṇvantu no divyāḥ pārthivāso gojātā uta ye yajñiyāsaḥ
ye devānām ṛtvijo yajñiyāso manor yajatrā amṛtā ṛtajñāḥ
te no rāsantām urugāyam adya yūyaṃ pāta svastibhiḥ sadā naḥ
tad astu mitrāvaruṇā tad agne śaṃ yor asmabhyam idam astu śastam
aśīmahi gātum uta pratiṣṭhāṃ namo dive bṛhate sādanāya
agnāv agniś carati praviṣṭa ṛṣīṇāṃ putro adhirāja eṣaḥ
tasmai juhomi haviṣā ghṛtena mā devānāṃ yūyavad bhāgadheyam
yukto vaha jātavedaḥ purastād agne viddhi kriyamāṇaṃ yathedam
tvaṃ bhiṣag bheṣajasyāpi kartā tvayā gām aśvaṃ puruṣaṃ sanema
tathā tvam agne kṛṇu jātavedo anena vidvān haviṣā yaviṣṭha
piśāco asya yatamo jaghāsa yathā so asya paridhiṣ patāti
yo 'sya dideva yatamo jaghāsa yathā so asya paridhiṣ patāti
tathā tvam agne kṛṇu jātavedo viśvebhir devaiḥ saha saṃvidānaḥ
akṣyau ni vidhya hṛdayaṃ ni vidhya jihvāṃ ni tṛndhi pra dataḥ śṛṇīhi
piśāco asya yatamo jaghāsāgne yaviṣṭha prati taṃ śṛṇīhi
yad asya hṛtaṃ vihṛtaṃ yat parābhṛtam ātmano jagdham uta yat piśācaiḥ
tad agne vidvān punar ā bhara tvaṃ śarīre prāṇam asum erayāsya
apāṃ tvā pāne yatamo dadambhaudane manthe yadi vota lehe
tad ātmanā prajayā piśācā vi yātayantām agado 'yam astu
kṣīre tvā māṃse yatamo dadambhākṛṣṭapacye aśane dhānye yaḥ
tad ātmanā prajayā piśācā vi yātayantām agado 'yam astu
āme supakve śabale vipakve ya imaṃ piśāco aśane dadambha
tam indro vājī vajreṇa hantu bhinattu somaḥ śiro asya dhṛṣṇuḥ
divā tvā naktaṃ yatamo dadambha kravyād yātuḥ śayane piśācaḥ
tam agne vidvān pra daha kṣiṇīhy apy enaṃ dhehi nirṛter upasthe
somasyendrasya varuṇasya rājño viṣṇor balena savituḥ savena
agner hotreṇa pra ṇude piśācān yaviṣṭhasya brahmaṇā jātavedasaḥ
kravyādam agne rudhiraṃ piśācaṃ manohanaṃ jahi jātavedaḥ sahobhiḥ
śraddhemaṃ brahma juṣatāṃ dakṣiṇāyur yathā jīvāty agado bhavāti
punas tvā prāṇaḥ punar aitv āyuḥ punaś cakṣuḥ punar aitu śrotram
apaghnā no duritāni viśvā śataṃ himāḥ sarvavīrā madema
punar asmai mano dhehi punar āyuḥ punar balam
apānam asya prāṇaṃ cāgne vardhaya jīvase
cakṣuḥ sūrya punar dehi vāta prāṇaṃ sam īraya
śarīram asya māṃsāny agne saṃ bhārayā tvam
sam ā bhara jātavedo yaj jagdhaṃ yat parābhṛtam
gātrāṇy asya kalpaya punar ā pyāyatām ayam
somasyeva jātavedo aṃśur ā pyāyatām ayam
agne virapśinaṃ medhyam ayakṣmaṃ kṛṇu jīvase
saṃ mā siñcantu maruta ity ekā
vi muñcāmi brahmaṇā jātavedasam agniṃ hotāram ajaram rathaspṛtam
sarvā devānāṃ janimāni vidvān yathābhāgaṃ vahatu havyam agniḥ
ye pumāṃso yātudhānā yā striyo yātudhānyaḥ
balavad indrasya vajreṇāvācīnān ava hanmi tān
yam śapāmaḥ yaḥ u naḥ śapāti yam dviṣmaḥ yaḥ u dveṣat piśācaḥ kravya adam agne mahatā vadhena tam atra api pra daha jātavedaḥ
yaḥ ārebhe yasya vā gha asi apsarāḥ yaḥ yātumāvān ulūka yātum tam atra api pra daha jātavedaḥ
yaḥ ādade yasya vā gha asi pitryā stenaḥ śva yātuḥ uta yaḥ patāt rodhanasya adhidevanam kravya ad piśācaḥ kraviṣaḥ titṛpsan ulūka yātum tam atra api pra daha jātavedaḥ
yaḥ puruṣeṇa īyate rathena kravya ad yātuḥ piśunaḥ piśācaḥ vaiśvānareṇa sayujā sūryeṇa tam atra api pra daha jātavedaḥ
yaḥ naḥ vanim mṛgayām yaḥ ca naḥ kṛṣim paritiṣṭhāt yātubhiḥ yaḥ ca naḥ śapāt astā rudraḥ śrathayatu āyuḥ asya
tam atra api pra daha jātavedaḥ
mā yātumān vidata mṛḍitāram
a lokāḥ asmai pradiśaḥ bhavantu
sam enam tapatām rodasī ubhe
tam atra api pra daha jātavedaḥ
jyotiṣmatīḥ tapanāḥ yāḥ ca rocanāḥ pratyoṣantīḥ tanvaḥ yāḥ te agne tābhiḥ me marmāṇi abhitas dadasva
mā tvā dabhan yātudhānāḥ nṛ cakṣaḥ
āpaḥ devīḥ piśācānām api nahyantu āsyam yathā imam mama ātmānam an ādhṛṣya punar patān
sadam puṣpe sadam phale sadam indra abhirakṣite sadā piśācāḥ mriyantām
mā eṣām ud śeṣi kaścana
ye patantaḥ yātudhānāḥ divā naktam upācarān rātrī mā tebhyaḥ rakṣatu
ahne ātmānam pari dade
imam badhnāmi te maṇim dīrgha āyu tvāya tejase darbham sapatna jambhanam dviṣataḥ tapanam hṛdaḥ
dviṣataḥ tāpayan hṛdaḥ śatrūṇām tāpayan manaḥ durhārdaḥ sarvān tvam darbha gharmaḥ iva abhi id sam tāpaya
gharmaḥ iva abhitapan darbha dviṣataḥ nitapan maṇe hṛdaḥ sapatnānām bhinddhi indraḥ iva virujan valam
bhinddhi darbha sapatnānām hṛdayam dviṣatām maṇe
udyan tvacam iva bhūmyāḥ śiraḥ eṣām vi pātaya
bhinddhi darbha sapatnān me
bhinddhi me pṛtanāyataḥ
bhinddhi me sarvān durhārdaḥ
bhinddhi me dviṣataḥ maṇe
chinddhi darbha sapatnān me
chinddhi me pṛtanāyataḥ
chinddhi me sarvān durhārdaḥ
chinddhi me dviṣataḥ maṇe
vṛśca darbha sapatnān me
vṛśca me pṛtanāyataḥ
vṛśca me sarvān durhārdaḥ
vṛśca me dviṣataḥ maṇe
kṛnta darbha sapatnān me
kṛnta me pṛtanāyataḥ
kṛnta me sarvān durhārdaḥ
kṛnta me dviṣataḥ maṇe
piṃśa darbha sapatnān me
piṃśa me pṛtanāyataḥ
piṃśa me sarvān durhārdaḥ
piṃśa me dviṣataḥ maṇe
vidhya darbha sapatnān me
vidhya me pṛtanāyataḥ
vidhya me sarvān durhārdaḥ
vidhya me dviṣataḥ maṇe
nikṣa darbha sapatnān me
nikṣa me pṛtanāyataḥ
nikṣa me sarvān durhārdaḥ
nikṣa me dviṣataḥ maṇe
tṛndhi darbha sapatnān me
tṛndhi me pṛtanāyataḥ
tṛndhi me sarvān durhārdaḥ
tṛndhi me dviṣataḥ maṇe
bhaṅdhi darbha sapatnān me
bhaṅdhi me pṛtanāyataḥ
bhaṅdhi me sarvān durhārdaḥ
bhaṅdhi me dviṣataḥ maṇe
mṛṇa darbha sapatnān me
mṛṇa me pṛtanāyataḥ
mṛṇa me sarvān durhārdaḥ
mṛṇa me dviṣataḥ maṇe
mantha darbha sapatnān me
mantha me pṛtanāyataḥ
mantha me sarvān durhārdaḥ
mantha me dviṣataḥ maṇe
piṇḍhi darbha sapatnān me
piṇḍhi me pṛtanāyataḥ
piṇḍhi me sarvān durhārdaḥ
piṇḍhi me dviṣataḥ maṇe
oṣa darbha sapatnān me
oṣa me pṛtanāyataḥ
oṣa me sarvān durhārdaḥ
oṣa me dviṣataḥ maṇe
daha darbha sapatnān me daha me pṛtanāyataḥ
daha me sarvān durhārdo daha me dviṣato maṇe
jahi darbha sapatnān me jahi me pṛtanāyataḥ
jahi me sarvān durhārdo jahi me dviṣato maṇe
yat te darbha jarāmṛtyu śate varmasu varma te
tenemaṃ varmiṇaṃ kṛtvā sapatnāñ jahi vīryaiḥ
śataṃ te darbha varmāṇi sahasraṃ vīryāṇi te
tam asmai viśve tvāṃ devā jarase bhartavā aduḥ
tvām āhur devavarma tvāṃ darbha brahmaṇaspatim
tvām indrasyāhur varma tvaṃ rāṣṭrāṇi rakṣasi
sapatnakṣayaṇaṃ darbhaṃ dviṣatas tapanaṃ hṛdaḥ
maṇiṃ kṣatrasya vardhanaṃ tanūpānaṃ kṛṇomi te
yat samudro abhyakrandat parjanyo vidyutā saha
tato hiraṇyayo bindus tato darbho ajāyata
