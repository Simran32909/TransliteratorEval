śrīgaṇādhipataye namaḥ
sarasvatyai namaḥ
atha śrīgaruḍamahāpurāṇaṃ prārabhyate
tatrādau karmakāṇḍākhyaḥ pūrvakhaṇḍaḥ prārabhyate
oṃ nārāyaṇaṃ namaskṛtya naraṃ caiva narottamam
devīṃ sarasvatīṃ caiva tato jayamudīrayet
oṃ ajamajaramanantaṃ jñānarūpaṃ mahāntaṃ śivamamalamanādiṃ bhūtadehādihīnam
sakalakaraṇahīnaṃ sarvabhūtasthitaṃ taṃ harim amalam amāyaṃ sarvagaṃ vanda ekam
namasyāmi hariṃ rudraṃ brahmāṇaṃ ca gaṇādhipam
devīṃ sarasvatīṃ caiva manovākkarmabhiḥ sadā
sūtaṃ paurāṇikaṃ śāntaṃ sarvaśāstraviśāradam
viṣṇubhaktaṃ mahātmānaṃ naimiṣāraṇyam āgatam
tīrthayātrāprasaṅgena upaviṣṭaṃ śubhāsane
dhyāyantaṃ viṣṇumanaghaṃ tamabhyarcyāstuvankavim
śaunakādyā mahābhāgā naimiṣīyāstapodhanāḥ
munayo ravisaṅkāśāḥ śāntā yajñaparāyaṇāḥ
ṛṣaya ūcuḥ
sūta jānāsi sarvaṃ tvaṃ pṛcchāmastvāmato vayam
devatānāṃ hi ko deva īśvaraḥ pūjya eva kaḥ
ko dhyeyaḥ ko jagatsraṣṭā jagat pāti ca hanti kaḥ
kasmātpravartate dharmo duṣṭahantā ca kaḥ smṛtaḥ
tasya devasya kiṃ rūpaṃ jagatsargaḥ kathaṃ mataḥ
kairvrataiḥ sa tu tuṣṭaḥ syātkena yogena vāpyate
avatārāśca ke tasya kathaṃ vaṃśādisambhavaḥ
varṇāśramādidharmāṇāṃ kaḥ pātā kaḥ pravartakaḥ
etatsarvaṃ tathānyacca brūhi sūta mahāmate
nārāyaṇakathāḥ sarvāḥ kathayāsmākamuttamāḥ
sūta uvāca
purāṇaṃ gāruḍaṃ vakṣye sāraṃ viṣṇukathāśrayam
garuḍoktaṃ kaśyapāya purā vyāsācchrutaṃ mayā
eko nārāyaṇo devo devānāmīśvareśvaraḥ
paramātmā paraṃ brahma janmādyasya yato bhavet
jagato rakṣaṇārthāya vāsudevo 'jaro 'maraḥ
sa kumārādirūpeṇa avatārānkarotyajaḥ
hariḥ sa prathamaṃ devaḥ kaumāraṃ sargamāsthitaḥ
cacāra duścaraṃ brahman brahmacaryamakhaṇḍitam
dvitīyaṃ tu bhavāyāsya rasātalagatāṃ mahīm
uddhariṣyannupādatte yajñeśaḥ saukaraṃ vapuḥ
tṛtīyamṛṣisargaṃ tu devarṣitvamupetya saḥ
tantraṃ sātvatamācaṣṭe naiṣkarmyaṃ karmaṇāṃ yataḥ
naranārāyaṇo bhūtvā turye tepe tapo hariḥ
dharmasaṃrakṣaṇārthāya pūjitaḥ sa surāsuraiḥ
pañcamaḥ kapilo nāma siddheśaḥ kālaviplutam
provāca sūraye sāṃkhyaṃ tattvagrāmavinirṇayam
ṣaṣṭhamatrerapatyatvaṃ dattaḥ prāpto 'nasūyayā
ānvīkṣikīmalarkāya prahlādādibhya ūcivān
tataḥ sapta ākūtyāṃ ruceryajño 'bhyajāyata
sutrāmādyaiḥ suragaṇair yaṣṭvā svāyambhuvāntare
aṣṭame merudevyāṃ tu nābherjāta urukramaḥ
darśayanvartma nārīṇāṃ sarvāśramanamaskṛtam
ṛṣibhiryācito bheje navamaṃ pārthivaṃ vapuḥ
dugdhairmahauṣadhairviprāstena saṃjīvitāḥ prajāḥ
rūpaṃ sa jagṛhe mātsyaṃ cākṣuṣāntarasaṃplave
nāvyāropya mahīmayyāmapād vaivasvataṃ manum
surāsurāṇāmudadhiṃ mathnatāṃ mandarācalam
dadhre kamaṭharūpeṇa pṛṣṭha ekādaśe vibhuḥ
dhānvantaraṃ dvādaśamaṃ trayodaśamameva ca
āpyāyat surān anyān mohinyā mohayan striyā
caturdaśaṃ nārasiṃhaṃ caitya daityendramūrjitam
dadāra karajairugrairerakāṃ kaṭakudyathā
pañcadaśaṃ vāmanako bhūtvāgādadhvaraṃ baleḥ
pādatrayaṃ yācamānaḥ pratyāditsustriviṣṭapam
avatāre ṣoḍaśame paśyanbrahmadruho nṛpān
triḥ saptakṛtvaḥ kupito niḥkṣattrām akaronmahīm
tataḥ saptadaśe jātaḥ satyavatyāṃ parāśarāt
cakre vedataroḥ śākhāṃ dṛṣṭvā puṃso 'lpamedhasaḥ
naradevatvamāpannaḥ surakāryacikīrṣayā
samudranigrahādīni cakre kāryāṇyataḥ param
ekonaviṃśe viṃśatime vṛṣṇiṣu prāpya janmanī
rāmakṛṣṇāviti bhuvo bhagavānaharadbharam
tataḥ kalestu sandhyānte saṃmohāya suradviṣām
buddho nāmnā jinasutaḥ kīkaṭeṣu bhaviṣyati
atha so 'ṣṭamasandhyāyāṃ naṣṭaprāyeṣu rāñjasu
bhavitā viṣṇuyaśaso nāmnā kalkī jagatpatiḥ
avatārā hyasaṃkhyeyā hareḥ sattvanidherdvijāḥ
manuvedavido hyādyāḥ sarve viṣṇukalāḥ smṛtāḥ
tasmātsargādayo jātāḥ saṃpūjyāśca vratādinā
purāṇaṃ gāruḍaṃ vyāsaḥ purāsau me 'bravīdidam
iti śrīgāruḍe mahāpurāṇe pūrvakhaṇḍe prathamāṃśākhye karmakāṇḍe etatpurāṇapravṛttihetunirūpaṇaṃ nāma prathamo 'dhyāyaḥ
ṛṣaya ūcuḥ
kathaṃ vyāsena kathitaṃ purāṇaṃ gāruḍaṃ tava
etatsarvaṃ samākhyāhi paraṃ viṣṇukathāśrayam
sūta uvāca
ahaṃ hi munibhiḥ sārdhaṃ gato badarikāśramam
tatra dṛṣṭo mayā vyāso dhyāyamānaḥ pareśvaram
taṃ praṇamyopaviṣṭo 'haṃ pṛṣṭavānhi munīśvaram
sūta uvāca
vyāsa brūhi hare rūpaṃ jagatsargādikaṃ tataḥ
manye dhyāyasi taṃ yasmāttasmājjānāsi taṃ vibhum
evaṃ pṛṣṭo yathā prāha tathā viprā nibodhata
vyāsa uvāca
śṛṇu sūta pravakṣyāmi purāṇaṃ gāruḍaṃ tava
saha nāradadakṣādyairbrahmā māmuktavānyathā
sūta uvāca
dakṣanāradamukhyaistu yuktaṃ tvāṃ kathamuktavān
brahmā śrīgāruḍaṃ puṇyaṃ purāṇaṃ sāravācakam
vyāsa uvāca
ahaṃ hi nārado dakṣo bhṛgvādyāḥ praṇipatya tam
sāraṃ brūhīti papracchurbrahmāṇaṃ brahmalokagam
brahmovāca
purāṇaṃ gāruḍaṃ sāraṃ rudraṃ ca māṃ yathā
suraiḥ sahābravīdviṣṇustathāhaṃ vyāsa vacmi te
vyāsa uvāca
kathaṃ rudraṃ suraiḥ sārdhamabravīdvai hariḥ purā
purāṇaṃ gāruḍaṃ sāraṃ brūhi brahmanmahārthakam
brahmovāca
ahaṃ gato 'driṃ kailāsamindrādyairdaivataiḥ saha
tatra dṛṣṭo mayā rudro dhyāyamānaḥ paraṃ padam
pṛṣṭo namaskṛtaḥ kiṃ tvaṃ devaṃ dhyāyasi śaṅkara
tvatto nānyaṃ paraṃ devaṃ jānāmi brūhi māṃ tataḥ
sārātsārataraṃ tattvaṃ śrotukāmaḥ suraiḥ saha
rudra uvāca
ahaṃ dhyāyāmi taṃ viṣṇuṃ paramātmānamīśvaram
sarvadaṃ sarvagaṃ sarvaṃ sarvaprāṇihṛdisthitam
bhasmoddhūlitadehastu jaṭāmaṇḍalamaṇḍitaḥ
viṣṇorārādhanārthaṃ me vratacaryā pitāmaha
tameva gatvā pṛcchāmaḥ sāraṃ yaṃ cintayāmyaham
viṣṇuṃ jiṣṇuṃ padmanābhaṃ hariṃ dehavivarjitam
śuciṃ śuciṣadaṃ haṃsaṃ tatpadaṃ parameśvaram
yuktā sarvātmanātmānaṃ taṃ devaṃ cintayāmyaham
yasminviśvāni bhūtāni tiṣṭhanti ca viśanti ca
guṇabhūtāni bhūteśe sūtre maṇigaṇā iva
sahasrākṣaṃ sahasrāṅghriṃ sahasroruṃ varānanam
aṇīyasāmaṇīyāṃsaṃ sthaviṣṭhaṃ ca sthavīyasām
garīyasāṃ gariṣṭhaṃ ca śreṣṭhaṃ ca śreyasāmapi
yaṃ vākyeṣvanuvākyeṣu niṣatsūpaniṣatsu ca
gṛṇanti satyakarmāṇaṃ satyaṃ satyeṣu sāmasu
purāṇapuruṣaḥ prokto brahmā prokto dvijātiṣu
kṣaye saṃkarṣaṇaḥ proktastamupāsyamupāsmahe
yasmiṃllokāḥ sphurantīme jale śakunayo yathā
ṛtamekākṣaraṃ brahma yattatsadasataḥ param
arcayanti ca yaṃ devā yakṣarākṣasapannagāḥ
yasyāgnirāsyaṃ dyaurmūrdhā khaṃ nābhiścaraṇau kṣitiḥ
candrādityau ca nayane taṃ devaṃ cintayāmyaham
yasya trilokī jaṭhare masya kāṣṭhāśca bāhavaḥ
yasyocchvāsaśca pavanaḥ taṃ devaṃ cintayāmyaham
yasya keśeṣu jīmūtā nadyaḥ sarvāṅgasandhiṣu
kukṣau samudrāścatvārastaṃ devaṃ cintayāmyaham
paraḥ kālātparo yajñātparaḥ sadasataś ca yaḥ
anādirādir viśvasya taṃ devaṃ cintayāmyaham
manasaścandramā yasya cakṣuṣośca divākaraḥ
mukhādagniśca saṃjajñe taṃ devaṃ cintayāmyaham
padbhyāṃ yasya kṣitirjātā śrotrābhyāṃ ca tathā diśaḥ
mūrdhabhāgāddivaṃ yasya taṃ devaṃ cintayāmyaham
sargaśca pratisargaśca vaṃśo manvantarāṇi ca
vaṃśānucaritaṃ yasmāttaṃ devaṃ cintayāmyaham
yaṃ dhyāyāmyaham etasmādūjāmaḥ sāramīkṣitum
brahmovāca
ityukto 'haṃ purā rudraḥ śvetadvīpanivāsinam
stutvā praṇamya taṃ viṣṇuṃ śrotukāma sthitaḥ suraiḥ
asmākaṃ madhyato rudra uvāca parameśvaram
sārāt sārataraṃ viṣṇuṃ pṛṣṭavāṃstaṃ praṇamya vai
brahmovāca
yathā papraccha māṃ vyāsas tathāsau bhagavān bhavaḥ
papraccha viṣṇuṃ devādyaiḥ śṛṇvatāmamaraiḥ saha
rudra uvāca
hare kathaya deveśa devadevaḥ ka īśvaraḥ
ko dhyeyaḥ kaśca vai pūjyaḥ kairvratais tuṣyate paraḥ
kairdharmaiḥ kaiśca niyamaiḥ kayā vā dharmapūjayā
kenācāreṇa tuṣṭaḥ syātkiṃ tadrūpaṃ ca tasya vai
kasmāddevājjagajjātaṃ jagatpālayate ca kaḥ
kīdṛśairavatāraiśca kasminyāti layaṃ jagat
sargaśca pratisargaśca vaṃśo manvantarāṇi ca
kasmāddevātpravartante kasmin etat pratiṣṭhitam
etatsarvaṃ hare brūhi yaccānyadapi kiṃcana
parameśvaramāhātmyaṃ yuktayogādikaṃ tathā
tathāṣṭādaśa vidyāśca harī rudraṃ tato 'bravīt
hariruvāca
śṛṇu rudra pravakṣyāmi brahmaṇā ca suraiḥ saha
ahaṃ hi devo devānāṃ sarvalokeśvareśvaraḥ
ahaṃ dhyeyaśca pūjyaśca stutyo 'haṃ stutibhiḥ suraiḥ
ahaṃ hi pūjito rudra dadāmi paramāṃ gatim
niyamaiśca vrataistuṣṭa ācāreṇa ca mānavaiḥ
jagatsthiterahaṃ bījaṃ jagatkartā tvahaṃ śiva
duṣṭanigrahakartā hi dharmagoptā tvahaṃ hara
avatāraiśca matsyādyaiḥ pālayāmyakhilaṃ jagat
ahaṃ mantrāśca mantrārthaḥ pūjādhyānaparo hyaham
svargādīnāṃ ca kartāhaṃ svargādīnyahameva ca
yogī yogo 'ham evādyaḥ purāṇānyahamevaca
jñātā śrotā tathā mantā vaktā vaktavyameva ca
sarvaḥ sarvātmako devo bhuktimuktikaraḥ paraḥ
dhyānaṃ pūjopahāro 'haṃ maṇḍalānyahameva ca
itihāsānyahaṃ rudra sarvavedā hyahaṃ śiva
sarvajñānānyahaṃ śambho brahmātmāhamahaṃ śiva
ahaṃ brahmā sarvalokaḥ sarvadevātmako hyaham
ahaṃ sākṣātsadācāro dharmo 'haṃ vaiṣṇavo hyaham
varṇāśramāstathā cāhaṃ taddharmo 'haṃ purātanaḥ
yamo 'haṃ niyamo rudra vratāni vividhāni ca
ahaṃ sūryastathā candro maṅgalādīnyahaṃ tathā
purā māṃ garuḍaḥ pakṣī tapasārādhayadbhuvi
tuṣṭa ūce varaṃ brūhi matto vavre varaṃ sa tu
garuḍa uvāca
mama mātā ca vinatā nāgairdāsīkṛtā hare
yathāhaṃ deva tāñjitvā cāmṛtaṃ hyānayāmi tat
dāsyādvimokṣayiṣyāmi yathāhaṃ vāhanastava
mahābalo mahāvīryaḥ sarvajño nāgadāraṇaḥ
purāṇasaṃhitākartā yathāhaṃ syāṃ tathā kuru
viṣṇuruvāca
yathā tvayoktaṃ garuḍa tathā sarvaṃ bhaviṣyati
nāgadāsyānmātaraṃ tvaṃ vinatāṃ mokṣayiṣyasi
devādīnsakalāñjitvā cāmṛtaṃ hyānayiṣyasi
mahābalo vāhanastvaṃ bhaviṣyasi viṣārdanaḥ
purāṇaṃ matprasādācca mama māhātmyavācakam
yaduktaṃ matsvarūpaṃ ca tava cāvirbhaviṣyati
gāruḍaṃ tava nāmnā talloke khyātiṃ gamiṣyati
yathāhaṃ devadevānāṃ śrīḥ khyāto vinatāsuta
tathā khyātiṃ purāṇeṣu gāruḍaṃ garuḍaiṣyati
yathāhaṃ kīrtanīyo 'tha tathā tvaṃ garuḍātmanā
māṃ dhyātvā pakṣimukhyedaṃ purāṇaṃ gada gāruḍam
ityukto garuḍo rudra kaśyapāyāha pṛcchate
kaśyapo gāruḍaṃ śrutvā vṛkṣaṃ dagdhamajīvayat
svayaṃ cānyamanā bhūtvā vidyayānyānyajīvayat
yakṣi oṃuṃsvāhājāpī vidyayaṃ gāruḍī parā
garuḍoktaṃ gāruḍaṃ hi śṛṇu rudra madātmakam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śrīgaruḍamahāpurāṇotpattinirūpaṇaṃ nāma dvitīyo 'dhyāyaḥ
sūta uvāca
iti rudrābjajo viṣṇoḥ śuśrāva brahmaṇo muniḥ
vyāso vyāsādahaṃ vakṣye 'haṃ te śaunaka naimiṣe
munīnāṃ śṛṇvatāṃ madhye sargādyaṃ devapūjanam
tīrthaṃ bhuvanakośaṃ ca manvantaramihocyate
varṇāśramādidharmāśca dānarājādidharmakāḥ
vyavahāro vrataṃ vaṃśā vaidyakaṃ sanidānakam
aṅgāni pralayo dharmakāmārthajñānamuttamam
saprapañcaṃ niṣprapañcaṃ kṛtaṃ viṣṇornigadyate
purāṇe gāruḍe sarvaṃ garuḍo bhagavānatha
vāsudevaprasādena sāmarthyātiśayairyutaḥ
bhūtvā harervāhanaṃ ca sargādīnāṃ ca kāraṇam
devānvijitya garuḍo hyamṛtāharaṇaṃ tathā
cakre kṣudhā hṛtaṃ yasya brahmāṇḍamudare hareḥ
yaṃ dṛṣṭvā smṛtamātreṇa nāgāndīnāṃ ca saṃkṣayaḥ
kaśyapo gāruḍādvṛkṣaṃ dagdhaṃ cājīvayadyataḥ
garuḍaḥ sa haristena proktaṃ śrīkaśyapāya ca
tacchrīmadgāruḍaṃ puṇyaṃ sarvadaṃ paṭhatastava
vakṣye vyāsaṃ namaskṛtya śṛṇu śaunaka tadyathā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe viṣayanirūpaṇaṃ nāma tṛtīyo 'dhyāyaḥ
rudra uvāca
sargaśca pratisargaśca vaṃśo manvantarāṇi ca
vaṃśānucaritaṃ caiva etad brūhi janārdana
hariruvāca
śṛṇu rudra pravakṣyāmi sargādīnpāpanāśanām
sargasthitilayāntāṃ tāṃ viṣṇoḥ krīḍāṃ purātanīm
naranārāyaṇo devo vāsudevo nirañjanaḥ
paramātmā paraṃ brahma jagajjanilayādikṛt
tad etat sarvam evaitad vyaktāvyaktasvarūpavat
tathā puruṣarūpeṇa kālarūpeṇa ca sthitam
vyaktaṃ viṣṇustathāvyaktaṃ puruṣaḥ kāla eva ca
krīḍato bālakasyeva ceṣṭāstasya niśāmaya
anādinidhano dhātā tvanantaḥ puruṣottamaḥ
tasmādbhavati cāvyaktaṃ tasmādātmāpi jāyate
tasmād buddhirmanastasmāttataḥ khaṃ pavanastataḥ
tasmāttejastatastvāpastato bhūmistato 'bhavat
aṇḍo hiraṇmayo rudra tasyāntaḥ svayameva hi
śarīragrahaṇaṃ pūrvaṃ sṛṣṭyarthaṃ kurute prabhuḥ
brahmā caturmukho bhūtvā rajomātrādhikaḥ sadā
śarīragrahaṇaṃ kṛtvāsṛjadetaccarācaram
aṇḍasyāntarjagatsarvaṃ sadevāsuramānuṣam
sraṣṭā sṛjati cātmānaṃ viṣṇuḥ pālyaṃ ca pāti ca
apasaṃhriyate cānte saṃhartā ca svayaṃ hara
brahmā bhūtvāsṛjadviṣṇurjagatpāti hariḥ svayam
rudrarūpī ca kalpānte jagatsaṃharate 'khilam
brahmā tu sṛṣṭikāle 'smiñjamadhyagatāṃ mahīm
daṃṣṭūyoddharati jñātvā vārāhīm āsthitastanūm
devādisargānvakṣye 'haṃ saṃkṣepācchṛṇu śaṅkara
prathamo mahataḥ sargo virūpo brahmaṇastu saḥ
nanmātrāṇāṃ dvitīyastu bhūtasargo hi sa smṛtaḥ
vaikārikastṛtīyastu sargastvaindriyakaḥ smṛtaḥ
ityeṣa prākṛtaḥ sargaḥ sambhūto buddhipūrvakaḥ
mukhyasargaścaturthastu mukhyā vai sthāvarāḥ smṛtāḥ
tiryaksrotāstu yaḥ proktastiryagyonyaḥ sa ucyate
tadūrdhvasrotasāṃ ṣaṣṭho devasargastu sa smṛtaḥ
tato 'rvāksrotasāṃ sargaḥ saptamaḥ sa tu mānuṣaḥ
aṣṭamo 'nugrahaḥ sargaḥ sāttvikastāmasastu saḥ
pañcaite vaikṛtāḥ sargāḥ prākṛtāstu trayaḥ smṛtāḥ
prākṛto vaikṛtaścāpi kaumāro navamaḥ smṛtaḥ
sthāvarāntāḥ surādyāstu prajā rudra caturvidhāḥ
brahmaṇaḥ kurvataḥ sṛṣṭiṃ jajñire mānasāḥ sutāḥ
tato devāsurapitṝnmānuṣāṃśca catuṣṭayam
sisṛkṣurambhāṃsyetāni svamātmānamayūyujat
vyaktātmanas tamomātrād udriktāstatprajāpateḥ
sisṛkṣor jaghanātpūrvamasurā jajñire tataḥ
utsasarja tatastāṃ tu tamomātrātmikāṃ tanūm
tamomātrā tanustyaktā śaṅkarābhūdvibhāvarī
yakṣopakṣāṃsi taddehe prītimāpustataḥ surāḥ
sattvodriktāstu mukhataḥ sambhūtā brahmaṇo hara
sattvaprāyā tanustena saṃtyaktā sāpyabhūddinam
tato hi balino rātrāvasurā devatā divā
sattvamātrāṃ tanuṃ gṛhya pitaraśca tato 'bhavan
sā cotsṛṣṭābhavatsandhyā dinanaktāntarasthitiḥ
rajomātrāṃ tanuṃ gṛhya manuṣyāstvabhavaṃstataḥ
sā tyaktā cābhavajjyotsnā prāksandhyā yābhidhīyate
jyotsnā rātryahanī sandhyā śarīrāṇi tu tasya vai
rajomātrāṃ tanuṃ gṛhya kṣudabhūtkopa eva ca
kṣuttṛṭkṣāmā amṛgbhakṣā rākṣasā rakṣaṇācca ye
yakṣākhyā jakṣaṇājjñeyāḥ sarpā vai keśasarpaṇāt
jātāḥ kopena bhūtāste gandharvā jajñire tataḥ
gāyanto jajñire vācaṃ gandharvāpsarasaśca ye
svargaṃ dyaurvakṣasaścakre sukhato 'jāḥ sa muṣṭavān
sṛṣṭavānudarād rāś ca pārśvābhyāṃ ca prajāpatiḥ
padbhyāṃ caivāntyamātaṅgānmahiṣoṣṭrāvikāṃstathā
oṣadbhyaḥ phalamūlinyo romabhyastasya jajñire
gaurajaḥ puruṣo medhyo hyaśvāśvataragardabhāḥ
etān grāmyānpaśūnprāhurāraṇyāṃśca nibodha me
śvāpadaṃ dvikhuraṃ hastivānarāḥ pakṣipañcamāḥ
audakāḥ paśavaḥ ṣaṣṭhāḥ saptamāśca sarīsṛpāḥ
pūrvādibhyo mukhebhyastu ṛgvedādyāḥ prajajñire
āsyādvai brāhmaṇā jātā bāhubhyāṃ kṣattriyāḥ smṛtāḥ
ūrubhyāṃ tu viśaḥ sṛṣṭāḥ śūdraḥ padbhyām ajāyata
brahmaloko brāhmaṇānāṃ śākraḥ kṣattriyajanmanām
mārutaṃ ca viśāṃ sthānaṃ gāndharvaṃ śūdrajanmanām
brahmacārivratasthānāṃ brahmalokaḥ prajāyate
prājāpatyaṃ gṛhasthānāṃ yathāvihitakāriṇām
sthānaṃ saptarṣīṇāṃ ca tathaiva vanavāsinām
yatīnāmakṣayaṃ sthānaṃ yadṛcchāgāmināṃ sadā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sṛṣṭivarṇanaṃ nāma caturtho 'dhyāyaḥ
irir uvāca
kṛtvehāmutrasaṃsthānaṃ prajāsargaṃ tu mānasam
athāmṛjat prajākartṝn mānasāṃs tanayān prabhuḥ
dharmaṃ rudraṃ manuṃ caiva sanakaṃ ca sanātanam
bhṛguṃ sanatkumāraṃ ca ruciṃ śraddhāṃ tathaiva ca
marīcimatryaṅgirasau pulastyaṃ pulahaṃ kratum
vasiṣṭhaṃ nāradaṃ caiva pitṝnbarhiṣadastathā
agniṣvāttāṃśca kavyādān ājyapāṃśca sukālinaḥ
upahūtāṃstathā dīpyāṃs trīṃśca mūrtivivarjitān
caturo mūrtiyuktāṃśca aṅguṣṭhāddakṣamīśvaram
vāmāṅguṣṭhāt tasya bhāryāmasṛjatpadmasambhavaḥ
tasyāṃ tu janayāmāsa dakṣo duhitaraḥ śubhāḥ
dadau tā brahmaputrebhyaḥ satīṃ rudrāya dattavān
rudraputrā babhūvurhi asaṃkhyātā mahābalāḥ
bhṛgave ca dadau khyātiṃ rūpeṇāpratimāṃ śubhām
bhṛgor dhātāvidhātārau janayāmāsa sā śubhā
śriyaṃ ca janayāmāsa patnī nārāyaṇasya yā
tasyāṃ vai janayāmāsa balonmādau hariḥ svayam
āyatirniyatiścaiva manoḥ kanye mahātmanaḥ
dhātāvidhātroste bhārye tayorjātau sutāvubhau
prāṇaścaiva mṛkaṇḍuśca mārkaṇḍeyo mṛkaṇḍutaḥ
patni marīceḥ sambhūtiḥ paurṇamāsamasūyata
virajāḥ sarvagaścaiva tasya putrau mahātmanaḥ
smṛteś cāṅgirasaḥ putrāḥ prasūtāḥ kanyakāstathā
sinīvālī kuhūścaiva rākā cānumatistathā
anasūyā tathaivātrerjajñe putrānakalmaṣān
somaṃ durvāsasaṃ caiva dattātreyaṃ ca yoginam
prītyāṃ pulastyabhāryāyāṃ dattolis tatsuto 'bhavat
karmaśaś cārthavīraśca sahiṣṇuśca sutatrayam
kṣamā tu suṣuve bhāryā pulahasya prajāpateḥ
kratośca sumatirbhāryā vālakhilyān asūyata
ṣaṣṭiryāni sahasrāṇi ṛṣīṇām ūrdhvaretasām
aṅguṣṭhaparvamātrāṇāṃ jvaladbhāskaravarcasām
ūrjāyāṃ tu vasiṣṭhasya saptājāyanta vai sutāḥ
rajogātrordhvabāhuśca śaraṇaścānaghastathā
sutapāḥ śukra ityete sarve saptarṣayo 'malāḥ
svāhāṃ prādātsa dakṣo 'pi śaśarīrāya vahnaye
tasmātsvāhā sutāṃllebhe trīnudāraujaso hara
phāvakaṃ pavamānaṃ ca śuciṃ cāpi jalāśinaḥ
pitṛbhyaśca svadhā jajñe menāṃ vaitaraṇīṃ tathā
te ubhe brahmavādinyau menāyāṃ tu himācalaḥ
mainākaṃ janayāmāsa gaurīṃ pūrvaṃ tu yā satī
tato brahmātmasambhūtaṃ pūrvaṃ svāyaṃbhuvaṃ prabhuḥ
ātmānameva kṛtavān prajāpālyaṃ manuṃ hara
śatarūpāṃ ca tāṃ nārīṃ taponihatakalmaṣām
svāyambhuvo manurdevaḥ patnitve jagṛhe vibhuḥ
tasmācca puruṣāddevī śatarūpā vyajāyata
priyavratottānapādau prasūtyākūtisaṃjñe te
devahūtiṃ manustāsu ākūtiṃ rucaye dadau
prasūtiṃ caiva dakṣāya devahūtiṃ ca kardame
ruceryajño dakṣiṇābhūddakṣiṇāyāṃ ca yajñataḥ
abhavandvādaśa sutā yāmā nāma mahābalāḥ
caturvośatikanyāśca sṛṣṭavāndakṣa uttamāḥ
śraddhā calā dhṛtistuṣṭiḥ puṣṭirmedhā kriyā tathā
buddhirlajjā vapuḥ śāntirṛddhiḥ kīrtis trayodaśī
patnyarthaṃ pratijagrāha dharmo dākṣāyaṇīprabhuḥ
khyātiḥ satyatha sambhūtiḥ smṛtiḥ prītiḥ kṣamā tathā
sannatiścānasūyā ca ūrjā svāhā svadhā tathā
bhṛghurbhavo marīciśca tathā caivāṅgirā muniḥ
pulastyaḥ pulahaścaiva kratuścarṣivarastathā
ātrir vasiṣṭho vahniśca pitaraśca yathākramam
khyātyādyā jagṛhuḥ kanyā munayo munisattamāḥ
śraddhā kāmaṃ calā darpaṃ niyamaṃ dhṛtirātmajam
santoṣaṃ ca tathā tuṣṭirlobhaṃ puṣṭirasūyata
medhā śrutaṃ kriyā daṇḍaṃ layaṃ vinayameva ca
bodhaṃ buddhistathā lajjā vinayaṃ vapurātmajam
vyavasāyaṃ prajajñe vai kṣemaṃ śāntirasūyata
sukhamṛddhiryaśaḥ kīrtirityete dharmasūnavaḥ
kāmasya ca ratirbhāryā tatputro harṣa ucyate
īje kadācidyajñena hayamedhena dakṣakaḥ
tasya jāmātaraḥ sarve yajñaṃ jagmurnimantritāḥ
bhāryābhiḥ sahitāḥ sarve rudraṃ devīṃ satīṃ vinā
anāhūtā satī prāptā dakṣeṇaivāvamānitā
tyaktā dehaṃ punarjātā menāyāṃ tu himālayāt
śambhor bhāryābhavad raurī tasyāṃ jajñe vināyakaḥ
kumāraścaiva bhṛṅgīśaḥ kruddho rudraḥ pratāpavān
vidhvaṃsya yajñaṃ dakṣaṃ tu taṃ śaśāpa pinākadhṛk
dhruvasyānvayasambhūto manuṣyastvaṃ bhaviṣyasi
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe prajākartrādisṛṣṭir nāma pañcamo 'dhyāyaḥ
hariruvāca
uttānapādād abhavat surucyāmuttamaḥ sutaḥ
sunītyāṃ tu dhruvaḥ putraḥ sa lebhe sthānamuttamam
muniprasādādārādhya devadevaṃ janārdanam
dhruvasya tanayaḥ śliṣṭirmahābalaparākramaḥ
tasya prācīnabarhistu putrastasyāpyudāradhīḥ
divaṃjayastasya sutastasya putro ripuḥ smṛtaḥ
ripoḥ putrastathā śrīmāṃścākṣuṣaḥ kīrtito manuḥ
rurustasya sutaḥ śrīmānaṅgastasyāpi cātmajaḥ
aṅgasya veṇaḥ putrastu nāstiko dharmavarjitaḥ
adharmakārī veṇaśca munibhiśca kuśairhataḥ
ūruṃ mamanthuḥ putrārthe tato 'sya tanayo 'bhavat
hrasvo 'timātraḥ kṛṣṇāṅgo niṣīdeti tato 'bruvan
niṣādastena vai jāto vindhyaśailanivāsakaḥ
tato 'sya dakṣiṇaṃ pāṇiṃ mamanthuḥ sahasā dvijāḥ
tasmāttasya suto jāto viṣṇormānasarūpadhṛk
puthurityevanāmā sa veṇaputro divaṃ yayau
dudoha pṛthivīṃ rājā prajānāṃ jīvanāya hi
antardhānaḥ pṛthoḥ putrotahavirdhānas tadātmajaḥ
prācīnabarhis tatputraḥ pṛthivyāmekarāḍ babhau
upayeme samudrasya lavaṇasya sa vai sutām
tasmātsuṣāva sāmudrī daśa prācīnabarhiṣaḥ
sarve prācetasā nāma dhanurvedasya pāragāḥ
apṛthagadharmacaraṇās te 'tapyanta mahattapaḥ
daśavarṣasahasrāṇi samudrasalileśayāḥ
prajāpatitvaṃ samprāpya bhāryā teṣāṃ ca māriṣa
abhavaddhavaśāpena tasyāṃ dakṣo 'bhavattataḥ
asṛjanmanasā dakṣaḥ prajāḥ pūrvaṃ caturvidhāḥ
nāvardhanta ca tāstasya apadhyātā hareṇa tu
maithunena tataḥ sṛṣṭiṃ kartumaicchatprajāpatiḥ
asiknīm āvahadbhāryāṃ vīraṇasya prajāpateḥ
tasya putrasahasraṃ tu vairaṇyāṃ samapadyata
nāradoktā bhuvaścāntaṃ gatā jñātuṃ ca nāgatāḥ
dakṣaputrasahasraṃ ca teṣu naṣṭeṣu sṛṣṭavān
śabalāśvāste 'pi gatā bhrātṝṇāṃ padavīṃ hara
dakṣaḥ kruddhaḥ śaśāpātha nāradaṃ janma cāpsyasi
nārado hyabhavatputraḥ kaśyapasya muneḥ punaḥ
yajñe dhvaste 'tha dakṣo 'pi śaśāpograṃ maheśvaram
stutvātvāmupacāraiśca pūjayiṣyanti śaṅkara
janmāntare 'pi vaireṇa te vinaśyanti śaṅkara
tasmādvairaṃ na kartavyaṃ kadācidapi kenacit
asiknyāṃ janayāmāsa dakṣo duhitaro hyatha
ṣaṣṭiṃ kanyā rūpayutā dve caivāṅgirase dadau
dve prādātsa kṛśāśvāya daśa dharmāya cāpyatha
caturdaśa kaśyapāya aṣṭāviṃśatim indave
pradadau bahuputrāya suprabhāṃ bhāminīṃ tathā
manoramāṃ bhānumatīṃ viśālāṃ bahudāmatha
dakṣaḥ prādānmahādeva catasro 'riṣṭanemaye
sa kṛśāśvāya ca prādāt suprajāṃ ca tathā jayām
arundhatī vasuryārmī lambā bhānur marudvatī
saṃkalpā ca muhūrtā ca sādhyā viśvā ca tā daśa
dharmapatnyaḥ samākhyātāḥ kaśyapasya vadāmyaham
aditirditirdanuḥ kālā hyanāyuḥ siṃhikā muniḥ
kadrūḥ sādhyā harā krodhā vinatā surabhiḥ khagā
viśvedevāstu viśvāyāḥ sādhyā sādhyānvyajāyata
marutvatyāṃ marutvanto vasostu vasavastathā
bhānostu bhānavo rudra muhūrtācca muhūrtajāḥ
lambāyāścaiva ghoṣo 'tha nāgavīthistu yāmitaḥ
pṛthivīviṣayaṃ sarvamarutvatyāṃ vyajāyata
saṃkalpāyāstu sarvātmā jajñe saṃkalpa eva hi
āpo dhruvaśca somaśca dharaścaivānilo 'nalaḥ
pratyūṣaśca prabhāsaśca vasavo nāmabhiḥ smṛtāḥ
āpasya putro vetuṇḍiḥ śramaḥ śrānto dhvanistathā
dhruvasya putro bhagavānkālo lokaprakālanaḥ
somasya bhagavānvarcā varcasvī yena jāyate
dharasya putro druhiṇo hutahavyavahastathā
manoharāyāṃ śiśiraḥ prāṇo 'tha ramaṇastathā
anilasya śivā bhāryā tasyāḥ putraḥ pulomajaḥ
avijñātagatiścaiva dvau putrāvanilasya tu
agniputraḥ kumārastu śarastambe vyajāyat
tasya śākho viśākhaśca naigameyaśca pṛṣṭhajaḥ
apatyaṃ kṛttikānāṃ tu kārtikeya iti smṛtaḥ
pratyuṣasya viduḥ putramṛṣiṃ nāmnā tu devalam
viśvakarmā prabhāsasya vikhyāto devavardhakiḥ
ajaikapādahirbudhnyastvaṣṭā rudraśca vīryavān
tvaṣṭuścāpyātmajaḥ putro viśvarūpo mahātapāḥ
haraśca bahurūpaśca tryambakaścāparājitaḥ
vṛṣākapiśca śambhuśca kaparde raivatastathā
mṛgavyādhaśca śarvaśca kapālī ca mahāmune
ekādaśaite kathitā rudrāstribhuvaneśvarāḥ
adityāṃ kaśyapāccaiva sūryā dvādaśa jajñire
viṣṇuḥ śakro 'ryamā dhātā tvaṣṭā pūṣā tathaiva ca
vivasvānsavitā caiva mitro varuṇa eva ca
aṃśumāṃśca bhagaścaiva ādityā dvādaśa smṛtāḥ
saptaviṃśatiḥ somasya patnyo nakṣatrasaṃjñitāḥ
hiraṇyakaśipurdityāṃ hiraṇyākṣo 'bhavattadā
siṃhikā cābhavatkanyā vipracittiparigrahā
hiraṇyakaśipoḥ putrāścatvāraḥ pṛthulaujasaḥ
anuhrādaśca hrādaśca prahrādaścaiva vīryavān
saṃhrādaścāvamasteṣāṃ prahrādo viṣṇutatparaḥ
saṃhrādaputra āyuṣmāñchibir bāṣkala eva ca
virocanaśca prāhrādirbalirjajñe virocanāt
baleḥ putraśataṃ tvāsīd bāṇajyeṣṭhaṃ vṛṣadhvaja
hiraṇyākṣasutāścāsansarva eva mahābalāḥ
utkuraḥ śakuniścaiva bhūtasaṃtāpanastathā
mahānāgo mahābāhuḥ kālanābhastathāparaḥ
abhavandanuputrāśca dvimūrdhā śaṅkarastathā
ayomukhaḥ śaṅkuśirāḥ kapilaḥ śambarastathā
ekacakro mahābāhustārakaśca mahābalaḥ
svarbhānurvṛṣaparvā ca pulomā ca mahāsuraḥ
ete danoḥ sutāḥ khyātā vipracittiśca vīryavān
svarbhānoḥ suprabhā kanyā śarmiṣṭhā vārṣaparvaṇī
upadānavī hayaśirāḥ prakhyātā varakanyakāḥ
vaiśvānarasute cobhe pulomā kālakā tathā
ubhe te tu mahābhāge mārīcestu parigrahaḥ
tābhyāṃ putrasahasrāṇi ṣaṣṭirdānavasattamāḥ
paulomāḥ kālakañjāśca mārīcatanayāḥ smṛtāḥ
siṃhikāyāṃ samutpannā vipracittisutāstathā
vyaṃśaḥ śalyaśca balavān nabhaś caiva mahābalaḥ
vātāpirnamuciścaiva ilvalaḥ khasṛmāṃstathā
añjako narakaścaiva kālanābhastathaiva ca
nivātakavacā daityāḥ prahrādasya kule 'bhavan
ṣaṭ sutāśca mahāsattvās tāmrāyāḥ parikīrtitāḥ
śukī śyenī ca bhāsī ca sugrīvī śucigṛdhrike
śukī śukānajanayadulūkī pratyalūkakān
śyenī śyenāṃstathā bhāsī bhāsān gṛdhrāṃśca gṛdhryapi
śukyaudakānpakṣigaṇānsugrīvī tu vyajāyata
aśvān uṣṭrān gardabhāṃśca tāmrāvaṃśaḥ prakīrtitaḥ
vinatāyāstu putrau dvau vikhyātau garuḍāruṇau
surasāyāḥ sahasraṃ tu sarpāṇāmamitaujasām
kādraveyāśca phaṇinaḥ sahasramamitaujasaḥ
teṣāṃ prādhānā bhūteśaśeṣavāsukitakṣakāḥ
śaṅkhaḥ śveto mahāpadmaḥ kambalāśvatarau tathā
elāpatrastathā nāgaḥ karkoṭakadhanañjayau
gaṇaṃ krodhavaśaṃ viddhi te ca sarve ca daṃṣṭriṇaḥ
krodhā tu janayāmāsa piśācāṃśca mahābalān
gāstu vai janayāmāsa surabhirmahiṣāṃstathā
irā vṛkṣalatāvallīs tṛṇajātīśca sarvaśaḥ
khagā ca yakṣarakṣāṃsi munirapsarasastathā
ariṣṭā tu mahāsattvān gandharvānsamajījanat
devā ekonapañcāśanmaruto hyabhavanniti
ekajyotiśca dvirjyoticaturjyotis tathaiva ca
ekaśukro dviśukraśca triśukraśca mahābalaḥ
īdṛk sadṛk tathānyādṛk tataḥ pratisadṛk tathā
mitaśca samitaścaiva sumitaśca mahābalaḥ
ṛtajitsatyajiccaiva suṣeṇaḥ senajittathā
atimitro 'pyamitraśca dūramitro 'jitastathā
ṛtaśca ṛtadharmā ca vihartā varuṇo dhruvaḥ
vidhāraṇaśca durmedhā ayam ekagaṇaḥ smṛtaḥ
īdṛśaśca sadṛkṣaśca etādṛkṣo mitāśanaḥ
etenaḥ prasadṛkṣaśca surataśca mahātapāḥ
hetumān prasavastadvat surabhaśca mahāyaśāḥ
nādir ugro dhvanirbhāso vimukto vikṣipaḥ sahaḥ
dyutirvasuranādhṛṣyo lābhakāmo jayī virāṭ
udveṣaṇo gaṇo nāma vāyuskandhe tu saptame
etatsarvaṃ hare rūpaṃ rājāno dānavāḥ surāḥ
sūryādiparivāreṇa manvādyā ījire harim
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe uttānapādavaṃśādivarṇanaṃ nāma ṣaṣṭho 'dhyāyaḥ
rudra uvāca
sūryādipūjanaṃ brūhi kṛtaṃ svāyambhuvādibhiḥ
bhuktimuktipradaṃ sāraṃ vyāsa saṃkṣepataḥ param
hariruvāca
sūryādipūjāṃ vakṣyāmi dharmakāmādikārikām
oṃ sūryāsanāya namaḥ
oṃ namaḥ sūryamūrtaye
oṃ hrāṃ hrīṃ saḥ sūryāya namaḥ
oṃ somāya namaḥ
oṃ maṅgalāya namaḥ
oṃ budhāya namaḥ
oṃ bṛhaspataye namaḥ
oṃ śukrāya namaḥ
oṃ śanaiścarāya namaḥ
oṃ rāhave namaḥ
oṃ ketave namaḥ
oṃ tejaścaṇḍāya namaḥ
āsanāvāhanaṃ pādyamarghyamācamanaṃ tathā
snānaṃ vastropavītaṃ ca gandhapuṣpaṃ ca dhūpakam
dīpakaṃ ca naskāraṃ pradakṣiṇavisarjane
sūryādīnāṃ sadā kuryāditi mantrairvṛṣadhvaja
oṃ hrāṃśivāya namaḥ
oṃ hrāṃ śivamūrtaye śivāya namaḥ
oṃ hrāṃ hṛdayāya namaḥ
oṃ hrīṃ śirase svāhā
oṃ hrūṃ śikhāyai vaṣaṭ
oṃ hrai kavacāya huṃ
oṃ hrauṃ netratrayāya vauṣaṭ
oṃ hraḥ astrāya namaḥ
oṃ hrāṃ sadyojātāya namaḥ
oṃ hrīṃ vāmadevāya namaḥ
oṃ hrūṃ aghorāya namaḥ
oṃ hraiṃ tatpuruṣāya namaḥ
oṃ hrauṃ īśānāya namaḥ
oṃ hrīṃ gauryai namaḥ
oṃ hrauṃ gurubhyo namaḥ
oṃ hrauṃ indrāya namaḥ
oṃ hrauṃ caṇḍāya namaḥ
oṃ hrāṃ aghorāya namaḥ
oṃ vāsudevāsanāya namaḥ
oṃ vāsudevamūrtaye namaḥ
oṃ aṃ oṃ namo bhagavate vāsudevāya namaḥ
oṃ āṃ oṃ namo bhagavate saṃkarṣaṇāya namaḥ
oṃ aṃ oṃ namo bhagavate pradyumnāya namaḥ
oṃ aḥ oṃ namo bhagavate aniruddhāya namaḥ
oṃ nārāyaṇāya namaḥ
oṃ tatsabdrahyaṇe namaḥ
oṃ hrāṃ viṣṇave namaḥ
oṃ kṣauṃ namo bhagavate narasiṃhāya namaḥ
oṃ bhūḥ oṃ namo bhagavate varāhāya namaḥ
oṃ kaṃ ṭaṃ paṃ śaṃ vainateyāya namaḥ
oṃ jaṃ khaṃ raṃ sudarśanāya namaḥ
oṃ khaṃ ṭhaṃ phaṃ ṣaṃ gadaiyau namaḥ
oṃ vaṃ laṃ maṃ kṣaṃ pāñcajanyāya namaḥ
oṃ ghaṃ ḍhaṃ bhaṃ haṃ śriyai namaḥ
oṃ gaṃ ḍaṃ vaṃ saṃ puṣṭyai namaḥ
oṃ dhaṃ ṣaṃ vaṃ saṃ vanamālāyai namaḥ
oṃ saṃ daṃ laṃ śrīvatsāya namaḥ
oṃ ṭhaṃ caṃ bhaṃ yaṃ kaustubhāya namaḥ
oṃ gurubhyo namaḥ
oṃ indrādidikpālebhyo namaḥ
oṃ viṣvaksenāya namaḥ
āsanādīn harer atair mantrair mantrair dadyād vṛṣadhvaja
viṣṇuśaktyāḥ sarasvatyāḥ pūjāṃ śṛṇu śubhapradām
oṃ hrīṃ sarasvatyai namaḥ
oṃ hrāṃ hṛdayāya namaḥ
oṃ hrīṃ śirase namaḥ
oṃ hrūṃ śikhāyai namaḥ
oṃ hraiṃ kavacāya namaḥ
oṃ hrauṃ netratrayāya namaḥ
oṃ hraḥ astrāya namaḥ
śraddhā ṛddhiḥ kalā medhā tuṣṭiḥ puṣṭiḥ prabhā matiḥ
oṃ hrīṅkārādyā namo 'ntāśca sarasvatyāśca śaktayaḥ
kṣetrapālāya namaḥ
oṃ gurubhyo namaḥ
oṃ paramagurubhyo namaḥ
padmasthāyāḥ sarasvatyā āsanādyaṃ prakalpayet
sūryādīnāṃ svakair mantraiḥ pavitrārohaṇaṃ tathā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sūryādīnāṃ sarasvatyāśca pūjanaṃ nāma saptamo 'dhyāyaḥ
hariruvāca
bhūmiṣṭhe maṇḍape snātvā maṇḍale viṣṇumarcayet
pañcaraṅgikacūrṇena vajranābhaṃ tu maṇḍalam
ṣoḍaśaiḥ koṣṭhakaistatra saṃmitaṃ rudra kārayet
caturthapañcakoṇeṣu sūtrapātaṃ tu kārayet
koṇasūtrādubhayataḥ koṇā ye tatra saṃsthitāḥ
teṣu caiva prakurvīta sūtrapātaṃ vicakṣaṇaḥ
tadanantarakoṇeṣu evameva hi kārayet
prathamā nābhiruddiṣṭā madhye rekhāprasaṃgame
antareṣu ca sarveṣu aṣṭau caiva tu nābhayaḥ
pūrvamadhyamanābhibhyāmathaṃ sūtraṃ tu bhrāmayet
antarā sa dvijaśreṣṭhaḥ pādonaṃ bhrāmayeddhara
anena nābhisūtrasya karṇikāṃ bhrāmayecchiva
karṇikāyā dvibhāgena kesarāṇi vicakṣaṇaḥ
tadagreṇa sadā vidvāndalānyeva samālikhet
sarveṣu nābhikṣetraṣu mānenānena suvrata
padmāni tāni kurvīta deśikaḥ paramārthavit
ādisūtravibhāgena dvārāṇi parikalpayet
dvāraśobhāṃ tathā tatra tadardhena tu kalpayet
karṇikāṃ pītavarṇena sitaraktādikesaraiḥ
antaraṃ nīlavarṇena dalāni asitena ca
kṛṣṇavarṇena rajasā caturaśraṃ prapūrayet
dvārāṇi śuklavarṇena rekhāḥ pañca ca maṇḍale
sitā raktā tathā pītā kṛṣṇā caiva yathākramam
kṛtvaiva maṇḍalaṃ cādau nyāsaṃ kṛtvārcayeddharim
hṛnmadhye tu nyasedviṣṇuṃ kaṇṭhe saṅkarṣaṇaṃ tathā
pradyumnaṃ śirasi nyasya śikhāyām aniruddhakam
brahmāṇaṃ sarvagātreṣu karayoḥ śrīdharaṃ tathā
ahaṃ viṣṇuriti dhyātvā karṇikāyāṃ nyaseddharim
nyasetsaṅkarṣaṇaṃ pūrve pradyumnaṃ caiva dakṣiṇe
aniruddhaṃ paścime ca brahmāṇaṃ cottare nyaset
śrīdharaṃ rudrakoṇeṣu indrādīndikṣu vinyaset
tato 'bhyarcya ca gandhādyaiḥ prāpnuyātparamaṃ padam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe viṣṇupūjopayogivajranābhamaṇḍalanirūpaṇaṃ nāmāṣṭamo 'dhyāyaḥ
hariruvāca
samaye dīkṣitaḥ śiṣyo baddhanetrastu vāsasā
aṣṭāhutiśataṃ tasya mūlamantreṇa homayet
dviguṇaṃ putrake homaṃ triguṇaṃ sādhake matam
nirvāṇadeśike rudra caturguṇamudāhṛtam
guruviṣṇudvijastrīṇāṃ hantā vadhyastvadīkṣitaiḥ
atha dīkṣāṃ pravakṣyāmi dharmādharmakṣayaṅkarīm
upaveśya bahiḥ śiṣyāndhāraṇaṃ teṣu kārayet
vāyavyā kalayā rudra śoṣyamāṇān vicintayet
āgreyyā dahyamānāṃśca plāvitānambhasā punaḥ
tejastejāsi taṃ jīvamekīkṛtya samākṣipet
prāṇavaṃ cintayed vyomni śarīre 'nyattu kāraṇam
ekaikaṃ yo jayettatra kṣetrajñaṃ dehakāraṇāt
utpādya yojayetpaścādekaikaṃ vṛṣabhadhvaja
maṇḍalādiṣvaśaktastu kalpayitvārcayeddharim
caturdvāraṃ bhavettacca brahmatīrthādanukramāt
hastaṃ padmaṃ samākhyātaṃ patrāṇyaṅgulayaḥ smṛtāḥ
karṇikā talahastaṃ tu nakhānyasya tu kesarāḥ
tatrārcayeddhariṃ dhyātvā sūryaṃ dvagnayantareva ca
taṃ hastaṃ pātayenmūrdhni śiṣyasya tu samāhitaḥ
haste viṣṇuḥ sthito yasmādviṣṇuhastastatastvayam
naśyanti sparśanāttasya pātakānyakhilāni ca
guruḥ śiṣyaṃ samabhyarcya netre baddhe tu vāsasā
devasya pramukhaṃ kṛtvā puṣpamevārpayettataḥ
puṣpaṃ nipatitaṃ yatra mūrdhno devasya śārṅgiṇaḥ
tannāma kārayettasya strīṇāṃ nāmāṅkitaṃ svayam
śūdrāṇāṃ dāsasaṃyuktaṃ kārayettu vicakṣaṇaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe viṣṇudīkṣānidṛ nāma navamo 'dhyāyaḥ
hariruvāca
rśyādipūjāṃ pravarśyāmi sthaṇḍilādiṣu siddhaye
śrīṃ hrīṃ mahālakṣmyai namaḥ
śrāṃ śrīṃ śrūṃ śraiṃ śrauṃ śraḥ kramāddhṛdayaṃ ca śiraḥ śikhām
kavacaṃ netramastraṃ ca āsanaṃ mūrtimarcayet
maṇḍale padmagarbhe ca caturdvāri rajo'nvite
catuḥṣaṣṭyantamaṣṭādi khākṣe khākṣyādi maṇḍalam
khākṣīndusūryagaṃ sarvaṃ khādivedenduvartanāt
lakṣmīmaṅgāni caikasminkoṇe durgāṃ gaṇaṃ gurum
kṣetrapālamathāgnyādau homāñjuhāva kāmabhāk
oṃ ghaṃ ṭaṃ ḍaṃ haṃ śrīmahālakṣmyai namaḥ
anena pūjayellakṣmīṃ pūrvoktaparivārakaiḥ
oṃ saiṃ sarasvatyai namaḥ
oṃ hrīṃ saiṃ sarasvatyai namaḥ
oṃ hrīṃ vadavadavāgvādinisvāhā oṃ hrīṃ sarasvatyai namaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe lakṣmyarcananirūpaṇaṃ nāma daśamo 'dhyāyaḥ
hariruvāca
navavyūhārcanaṃ vakṣye yaduktaṃ kaśyapāya hi
jīvamutkṣipya mūrdhanyaṃ nābhyāṃ vyomni niveśayet
tatoram iti bījena dahedbhūtātmakaṃ vapuḥ
yamityanena bījena tacca sarvaṃ vināśayet
lamityanena bījena plāvayetsacarācaram
vamityanena bījena cintayedamṛtaṃ tataḥ
tato budbudamadhye tu pītavāsāścaturbhujaḥ
ahaṃ matastathātmānaṃ dhyānena paricintayet
mantranyāsaṃ tataḥ kuryāttrividhaṃ karadehayoḥ
dvādaśākṣarabījena uktabījairanantaram
ṣaḍaṅgena tataḥ kuryātsākṣādyena harirbhavet
dakṣiṇāṅguṣṭhamārabhya madhyāṅguṣṭhaṃ dale nyaset
madhye bījadvayaṃ nyasya nyasedaṅge tataḥ punaḥ
hṛcchirasi śikhāvarmavakkrākṣyudahapṛṣṭhataḥ
bāhvośca karayorjānvoḥ pādayoścāpi vinyaset
padmākārau karau kṛtvā madhye 'ṅguṣṭhaṃ niveśayet
cintayettatra sarveśaṃ paraṃ tattvamanāmayam
kramāccaitāni bījāni tarjanyādiṣu vinyaset
tato mūrdhākṣivaktreṣu kaṇṭhe ca hṛdaye tathā
nābhau guhye tathā jānvoḥ pādayorvinyasetkramāt
pāṇyoḥ ṣaḍaṅgabījāni nyasya kāye tato nyaset
aṅguṣṭhādikaniṣṭhāntaṃ vinyased bījapañcakam
karamadhye netrabījam aṅganyāso 'pyayaṃ kramaḥ
hṛdaye hṛdayaṃ nyasya śiraḥ śirasi vinyaset
śikhāyāṃ tu śikhāṃ nyasya kavacaṃ sarvatastanau
netraṃ netre vidhātavyam astraṃ ca karayordvayoḥ
tenaiva ca diśo baddhā pūjāvidhimathācaret
hṛdaye cintayetpūrvaṃ yogapīṭhaṃ samāhitaḥ
dharmajñānaṃ ca vairāgyamaiśvaryaṃ ca yathākramam
āgneyādau ca pūrvādāvadharmādīṃśca vinyaset
ebhiḥ paricchannatanuṃ pīṭhabhūtaṃ tadātmakam
anantaṃ vinyaset paścāt pūrvakāyonnataṃ sthitam
tato vidyātsarojātaṃ dalāṣṭasamadigdalam
sitābjaṃ śatapatrāḍhyaṃ viprakīrṇordhakarṇikam
dhyātvā vedādinā paścāt sūryasomānalātmanām
maṇḍalāni kramādevamuparyupari cintayet
tataḥ pūrvādidiksaṃsthāḥ śaktīḥ keśavagocarāḥ
vimalādyā nyasedaṣṭau navamīṃ karṇikāgatām
evaṃ dhyātvā samabhyarcya yogapīṭhamanantaram
manasāvāhya tatreśaṃ hariṃ śārṅgaṃ nyasetpunaḥ
hṛdayādīni pūrvādicaturdigdalayogataḥ
madhye netraṃ tu koṇeṣu astramantraṃ nyasettataḥ
saṅkarṣaṇādibījāni pūrvādikramayogataḥ
dvāri pūrve pare caiva vainateyaṃ tu vinyaset
sudarśanaṃ sahasrāraṃ dakṣiṇe dvāri vinyaset
śriyaṃ dakṣiṇato nyasya lakṣmīmuttaratastathā
dvāryuttare gadāṃ nyasya śaṅkhaṃ koṇeṣu vinyaset
devadakṣiṇataḥ śārṅgaṃ vāme caiva sudhīrnyaset
tadvat khaḍgaṃ tathā cakraṃ nyasetpārśvadvayordvayam
tato 'ntarlokapālāṃśca svadigbhedena vinyaset
vajrādīnyāyudhānyeva tathaiva viniveśayet
ūrdhvaṃ brahma tathānantamadhaśca paricintayet
sarvaṃ dhyātveti sampūjya mudrāḥ saṃdarśayettataḥ
añjaliḥ prathamā mudrā kṣipraṃ devaprasādhanī
vandanī hṛdayāsaktātsārdhaṃ dakṣiṇatonnatā
ūrdhāṅguṇṭho vāmamuṣṭirdakṣiṇāṅguṣṭhabandhanaḥ
savyasya tasya cāṅguṣṭho yaḥ sa uddhaḥ prakīrtitaḥ
tisraḥ sādhāraṇā hyetā mūrtibhedena kalpitāḥ
kaniṣṭhādipramokeṇa aṣṭau mudrā yathākramam
aṣṭānāṃ pūrvabījānāṃ kramaśastvavadhārayet
aṅguṣṭhena kaniṣṭhāntaṃ nāmayitvāṅgulitrayam
mudreyaṃ narasiṃhasya nyubjaṃ kṛtvā karadvayam
savyahastaṃ tathottānaṃ kṛtvordhvaṃ bhrāmayecchanaiḥ
navamīyaṃ smṛtā mudrā varāhābhimatā sadā
muṣṭidvayamathottānam ṛjvaikaikena mocayet
utkuñcayet sarvamuktā aṅgamudreyamucyate
muṣṭidvayamatho baddhā evamevānupūrvaśaḥ
daśānāṃ lokapālānāṃ mudrāśca kramayogataḥ
suramādyaṃ dvitīyaṃ ca upāntyaṃ cāntyameva ca
vāsudevo balaḥ kāmo hyaniruddho yathākramam
praṇavastatsadityetad huṃ kṣaiṃ bhūriti mantrakāḥ
nārāyaṇastathā brahmā viṣṇuḥ siṃho varāharāṭ
sitāruṇaharidrābhā nīlaśyāmalohitāḥ
meghāgnimadupiṅgābhā varṇato navanāmakāḥ
kaṃ ṭaṃ paṃ śaṃ garutmānsyājjaṃ khaṃ vaṃ ca sudarśanam
ṣaṃ caṃ phaṃ ṣaṃ gadādevī vaṃ laṃ maṃ kṣaṃ ca śaṅkhakam
ghaṃ ḍhaṃ bhaṃ haṃ bhavecchrīśca gaṃ jaṃ vaṃ śaṃ ca puṣṭikā
ghaṃ vaṃ ca vanamālā syācchrī vatsaṃ daṃ saṃ bhavet
chaṃ ḍaṃ paṃ yaṃ kaustubhaḥ proktaścānanto hyahameva ca
ityaṅgāniyathāyogaṃ devadevasya vai daśā
garuḍo 'mbujasaṃkāśo gadā caivāsitākṛtiḥ
puṣṭiḥ śirīṣapuṣpābhā lakṣmīḥ kāñcanasannibhā
pūrṇacandranibhaḥ śaṅkhaḥ kaustubhastvaruṇadyutiḥ
cakraṃ sūryasahasrābhaṃ śrīvatsaḥ kundasannibhaḥ
pañcavarṇanibhā mālā hyananto meghasannibhaḥ
vidyudrūpāṇi cāstrāṇi yāni noktāni varṇataḥ
arghyapādyādi vai dadyātpuṇḍarīkākṣavidyayā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe navavyūhārcanaṃ nāmaikādaśo 'dhyāyaḥ
hariruvāca
pūjānukramasiddhyarthaṃ pūjānukrama ucyate
oṃ nama ityādau saṃsmṛtiḥ paramātmanaḥ
yaṃ raṃ vaṃ lamiti kāyaśuddhiḥ
oṃ nama iti caturbhujātmanirmāṇam
tatastrividhaḥ karakāyanyāsaḥ
tato hṛdisthayogapīṭhapūjā
oṃ anantāya namaḥ
oṃ dharmāya namaḥ
oṃ jñānāya namaḥ
oṃ vairāgyāya namaḥ
oṃ aiśvaryāya namaḥ
oṃ adharmāya namaḥ
oṃ ajñānāya namaḥ
oṃ avairāgyāya namaḥ
oṃ anaiśvaryāya namaḥ
oṃ padmāya namaḥ
oṃ ādityamaṇḍalāya namaḥ
oṃ candramaṇḍalāya namaḥ
oṃ vahnimaṇḍalāya namaḥ
oṃ vimalāyai namaḥ
oṃ utkarṣiṇyai namaḥ
oṃ jñānāyai namaḥ
oṃ kriyāyai namaḥ
oṃ yogāyai namaḥ
oṃ prahvyai namaḥ
oṃ satyāyai namaḥ
oṃ īśānāyai namaḥ
oṃ sarvatomukhyai namaḥ
oṃ saṃgopāṅgāya harerāsanāya namaḥ
tataḥ karṇikāyāṃ vāsudevāya namaḥ
āṃ hṛdayāya namaḥ
īṃ śirase namaḥ
ūṃ śikhāyai namaḥ
aiṃ kavacāya namaḥ
auṃ netratrayāya namaḥ
aḥ phaṭ astrāya namaḥ
āṃ saṅkarṣaṇāya namaḥ
aṃ pradyumnāya namaḥ
aḥ aniruddhāya namaḥ
oṃ aḥ nārāyaṇāya namaḥ
oṃ tatsabdahmaṇe namaḥ
oṃ huṃ viṣṇave namaḥ
kṣaiṃ narasiṃhāya bhūr varāhya kaṃ vainateyāya jaṃ khaṃ vaṃ sudarśanāya khaṃ caṃ phaṃ ṣaṃ gadāyai vaṃ laṃ maṃ kṣaṃ pāñcajanyāya ghaṃ ḍhaṃ bhaṃ haṃ śriyai gaṃ ḍaṃ vaṃ śaṃ puṣṭyai dhaṃ vaṃ vanamālāyai daṃ śaṃ śrīvatsāya chaṃ ḍaṃ yaṃ kaustubhāya śaṃ śārṅgāya iṃ iṣudhibhyāṃ caṃ carmaṇe khaṃ khaḍgāya indrāya surāya partaye agnaye tejo'dhipataye yamāya dharmādhipataye kṣaṃ nairṛtāya rakṣo'dhipataye varuṇāya jalādhipataye yoṃ vāyave prāṇādhipataye dhāṃ dhanadāya dhanādhipataye hāṃ īśānāya vidyādhipataye oṃ vajrāya śaktyai oṃ daṇḍāya khaḍgāya oṃ pāśāya dhvajāya gadāyai triśūlāya laṃ anantāya pātālādhipataye khaṃ brahmaṇe sarvalokādhipataye oṃ namo bhagavate vāsudevāya namaḥ
oṃ oṃ namaḥ
oṃ naṃ namaḥ
oṃ moṃ namaḥ
oṃ oṃ bhaṃ namaḥ
oṃ gaṃ namaḥ
oṃ vaṃ namaḥ
oṃ teṃ namaḥ
oṃ vāṃ namaḥ
oṃ suṃ namaḥ
oṃ deṃ namaḥ
oṃ vāṃ namaḥ
oṃ yaṃ namaḥ
oṃ oṃ namaḥ
oṃ naṃ namaḥ
oṃ moṃ namaḥ
oṃ nāṃ namaḥ
oṃ rāṃ namaḥ
oṃ ṇāṃ namaḥ
oṃ yaṃ namaḥ
oṃ naṃ noṃ bhagavateṃ vāṃsuṃdevāyaṃ oṃ namo nārāyaṇāya namaḥ
oṃ puruṣottamāya namaḥ
namaste puṇḍarīkākṣa namaste viśvabhāvana
subrahmaṇya namaste 'stu mahāpuruṣa pūrvaja
homakarmaṇi caiteṣāṃ svāhāntamupakalpayet
evaṃ japtvā vidhānena śatamaṣṭottaraṃ tathā
arghaṃ dattvā jitaṃ tena praṇāmaṃ ca punaḥ punaḥ
tato 'gnāvapi saṃpūjyaṃ taṃ yajeta yathāvidhi
devadevaṃ svabījena aṅgādibhirathācyutam
pūrvamullikhya cābhyukṣya praṇavena tu mantravit
bhrāmayitvānalaṃ kuṇḍe pūjayecca śubhaiḥ phalaiḥ
pūrvaṃ tatsakalaṃ dhyātvā maṇḍale manasā nyaset
vāsudevākhyatattvena hutvā cāṣṭottaraṃ śatam
saṃkarṣaṇādibījena yajetṣaṭkaṃ tathaiva ca
trayaṃ trayaṃ tathāṅgānāmekaikāndikpatīṃstathā
pūrṇāhutiṃ tathaivānte dadyātsamyagupasthitaḥ
vāgatīte pare tattve ātmānaṃ ca layaṃ nayet
upaviśya punarmudrāṃ darśayitvā nametpunaḥ
nityamevaṃvidhaṃ homaṃ naimitte dviguṇaṃ bhavet
gaccha gaccha paraṃ sthānaṃ yatra devo nirañjanaḥ
gacchantu devatāḥ sarvāḥ svasthānasthitihetave
sudarśanaḥ śrīhariśca acyutaḥ sa trivikramaḥ
caturbhujo vāsudevaḥ ṣaṣṭhaḥ pradyumna eva ca
saṃkarṣaṇaḥ pūruṣo 'tha navavyūho daśātmakaḥ
aniruddho dvādaśātmā atha ūrdhvam anantakaḥ
ete ekādibhiścakrairvijñeyā lakṣitāḥ surāḥ
cakrāṅkitaiḥ pūjitaḥ syāndrṛhe rakṣetsadānaraiḥ
oṃ cakrāya svāhā oṃ vicakrāya svāhā oṃ sucakrāya svāhā oṃ mahācakrāya svāhā oṃ mahācakrāya asurāntakṛt huṃ phaṭ oṃ huṃ sahasrāra huṃ phaṭ
dvārakācakrapūjeyaṃ gṛhe rakṣākarī śubhā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe pūjānukramanirūpaṇaṃ nāma dvādaśo 'dhyāyaḥ
hariruvāca
pravakṣyāmyadhunā hyetadvaiṣṇavaṃ pañjaraṃ śubham
namonamaste movidaṃ cakraṃ gṛhya sudarśanam
prācyāṃ rakṣasva māṃ viṣṇo tvāmahaṃ śaraṇaṃ gataḥ
gadāṃ kaumodakīṃ gṛhṇa padmanābha namo 'sta te
yāmyāṃ rakṣasva māṃ viṣṇo tvāmahaṃ śaraṇaṃ gataḥ
halamādāya saunande namaste puruṣottama
pratīcyāṃ rakṣa māṃ viṣṇo tvāmahaṃ śaraṇaṃ gataḥ
musalaṃ śātanaṃ gṛhya puṇḍarīkākṣa rakṣa mām
uttarasyāṃ jagannātha bhavantaṃ śaraṇaṃ gataḥ
khaḍgamādāya carmātha astraśāstrādikaṃ hare
namaste rakṣa rakṣoghna aiśānyāṃ śaraṇaṃ gataḥ
pāñcajanyaṃ mahāśaṅkham anughoṣyaṃ ca paṅkajam
pragṛhya rakṣa māṃ viṣṇo āgneyyāṃ rakṣa sūkara
candrasūryaṃ samāgṛhya khaḍgaṃ cāndramasaṃ tathā
nairṛtyāṃ māṃ ca rakṣasva divyamūrte nṛkesarin
vaijayantīṃ sma pragṛhya śrīvatsaṃ kaṇṭhabhūṣaṇam
vāyavyāṃ rakṣa māṃ deva hayagrīva namo 'stu te
vainateyaṃ samāruhya tvantarikṣe janārdana
māṃ rakṣasvājita sadā namaste 'stvaparājita
viśālākṣaṃ samāruhya rakṣa māṃ tvaṃ rasātale
akūpāra namastubhyaṃ mahāmīna namo 'stu te
karaśīrṣādyaṅgulīṣu satya tvaṃ bāhupañjaram
kṛtvā rakṣasva māṃ viṣṇo namaste puruṣottama
etaduktaṃ śaṅkarāya vaiṣṇavaṃ pañjaraṃ mahat
purā rakṣārthamīśānyāḥ kātyāyanyā vṛṣadhvaja
nāśayāmāsa sā yena cāmarānmahiṣāsuram
dānavaṃ raktabījaṃ ca anyāṃśca surakaṇṭakān
etajjapannaro bhaktyā śatrūnvijayate sadā
iti śrīgāruḍe pūrvakhaṇḍe prathamāṃśākhye ācārakāṇḍe viṣṇupañjarastotraṃ nāma trayodaśo 'dhyāyaḥ
hariruvāca
atha yogaṃ pravakṣyāmi bhuktimuktikaraṃ param
dhyāyibhiḥ procyate dhyeyo dhyānena harirīśvaraḥ
tacchṛṇuṣva maheśāna sarvapāpavināśanam
viṣṇuḥ sarveśvaro 'nantaḥ ṣaḍbhirbhūparivarjitaḥ
vāsudevo jagannātho brahmātmāsmyahameva hi
dehidehasthito nityaḥ sarvadehavivarjitaḥ
dehadharmavihīnaśca kṣarākṣaravivarjitaḥ
ṣaḍvidheṣu sthito draṣṭā śrotā ghrātā hyatīndriyaḥ
taddharmarahitaḥ sraṣṭā nāmagotravivarjitaḥ
mantā manaḥsthito devo manasā parivarjitaḥ
manodharmavihīnaśca vijñānaṃ jñānameva ca
boddhā buddhisthitaḥ sākṣī sarvajño buddhivarjitaḥ
buddhidharmavihīnaśca sarvaḥ sarvagato manaḥ
sarvaprāṇivinirmuktaḥ prāṇadharmavivarjitaḥ
prāṇaprāṇo mahāśānto bhayena parivarjitaḥ
ahaṅkārādihīnaśca taddharmaparivarjitaḥ
tatsākṣī tanniyantā ca paramānandarūpakaḥ
jāgratsvapnasuṣuptisthastatsākṣī tadvivarjitaḥ
turīyaḥ paramo dhātā dṛgrūpo guṇavarjitaḥ
mukto buddho 'jaro vyāpī satya ātmāsmyahaṃ śivaḥ
evaṃ ye mānavā vijñā dhyāyantīśaṃ paraṃ padam
prāpnuyuste ca tadrūpaṃ nātra kāryā vicāraṇā
iti dhyānaṃ samākhyātaṃ tava śaṅkara suvrata
paṭhedya etatsatataṃ viṣṇulokaṃ sa gacchati
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe dhyānayogo nāma caturdaśo 'dhyāyaḥ
rudra uvāca
saṃsārasāgarād dhorāmucyate kiṃ japanprabho
narastanme paraṃ japyaṃ pathaya tvaṃ janārdana
hariruvāca
pareśvaraṃ paraṃ brahma paramātmānamavyayam
viṣṇuṃ nāmasahasreṇa stuvanmukto bhavennaraḥ
yat pavitraṃ paraṃ japyaṃ kathayāmi vṛṣadhvaja
śṛṇuṣvāvahito bhūtvā sarvapāpavināśanam
oṃ vāsudevo mahāviṣṇurvāmano vāsavo vasuḥ
bālacandranibho bālo balabhadro balādhipaḥ
balibandhanakṛdvedhā vareṇyo vedavit kaviḥ
vedakartā vedarūpo vedyo vedapariplutaḥ
vedāṅgavettā vedeśo balādhāro balārdanaḥ
avikāro vareśaśca varuṇo varuṇādhipaḥ
vīrahā ca bṛhadvīro vanditaḥ parameśvaraḥ
ātmā ca paramātmā ca pratyagātmā viyatparaḥ
padmanābhaḥ padmanidhiḥ padmahasto gadādharaḥ
paramaḥ parabhūtaśca puruṣottama īśvaraḥ
padmajaṅghaḥ puṇḍarīkaḥ padmamālādharaḥ priyaḥ
padmākṣaḥ padmagarbhaśca parjanyaḥ padmasaṃsthitaḥ
apāraḥ paramārthaśca parāṇāṃ ca paraḥ prabhuḥ
paṇḍitaḥ paṇḍiteḍyaśca pavitraḥ pāpamardakaḥ
śuddhaḥ prakāśarūpaśca pavitraḥ parirakṣakaḥ
pipāsāvarjitaḥ pādyaḥ puruṣaḥ prakṛtistathāḥ
pradhānaṃ pṛthivīpadmaṃ padmanābhaḥ priyapradaḥ
sarveśaḥ sarvagaḥ sarvaḥ sarvavitsarvadaḥ suraḥ
sarvasya jagato dhāma sarvadarśo ca sarvabhṛt
sarvānugrahakṛddevaḥ sarvabhūtahṛdi sthitaḥ
sarvapūjyaśca sarvādyaḥ sarvadevanamaskṛtaḥ
sarvasya jagato mūlaṃ sakalo niṣkalo 'nalaḥ
sarvagoptā sarvaniṣṭhaḥ sarvakāraṇakāraṇam
sarvadhyeyaḥ sarvamitraḥ sarvadesvavarūpadhṛk
sarvādhyakṣaḥ surādhyakṣaḥ surāsuranamaskṛtaḥ
duṣṭānāṃ ca surāṇāṃ ca sarvadā ghātako 'ntakaḥ
satyapālaśca sannābhaḥ siddheśaḥ siddhavanditaḥ
siddhasādhyaḥ siddhasiddhaḥ sādhyasiddho hṛdīśvaraḥ
śaraṇaṃ jagataścaiva śreyaḥ kṣemastathaiva ca
śubhakṛcchobhanaḥ saumyaḥ satyaḥ satyaparākramaḥ
satyasthaḥ satyasaṅkalpaḥ satyavit satyadastathā
dharmo dharmo ca karmo ca sarvakarmavivarjitaḥ
karmakartā ca karmaiva kriyā kāryaṃ tathaiva ca
śrīpatirnṛpatiḥ śrīmānsarvasya patirūrjitaḥ
sadevānāṃ patiścaiva vṛṣṇīnāṃ patirīḍitaḥ
patirhiraṇyagarbhasya tripurāntapatistathā
paśūnāṃ ca patiḥ prāyo vasūnāṃ patireva ca
patirākhaṇḍalasyaiva varuṇasya patistathā
vanaspatīnāṃ ca patiranilasya patistathā
analasya patiścaiva yamasya patireva ca
kuberasya patiścaiva nakṣatrāṇāṃ patistathā
oṣadhīnāṃ patiścaiva vṛkṣāṇāṃ ca patistathā
nāgānāṃ patirarkasya dakṣasya patireva ca
suhṛdāṃ ca patiścaiva nṛpāṇāṃ ca patistathā
gandharvāṇāṃ patiścaiva asūnāṃ patiruttamaḥ
parvatānāṃ patiścaiva nimnagānāṃ patistathā
surāṇāṃ ca patiḥ śreṣṭhaḥ kapilasya patistathā
latānāṃ ca patiścaiva vīrudhāṃ ca patistathā
munīnāṃ ca patiścaiva sūryasya patiruttamaḥ
patiścandramasaḥ śreṣṭhaḥ śukrasya patireva ca
grahāṇāṃ ca patiścaiva rākṣasānāṃ patistathā
kinnarāṇāṃ patiścaiva dvijānāṃ patiruttamaḥ
saritāṃ ca patiścaiva samudrāṇāṃ patistathā
sarasāṃ ca patiścaiva bhūtānāṃ ca patistathā
vetālānāṃ patiścaiva kūṣmāṇḍānāṃ patistathā
pakṣiṇāṃ ca patiḥ śreṣṭhaḥ paśūnāṃ patireva ca
mahātmā maṅgalo meyo mandaro mandareśvaraḥ
merurmātā pramāṇaṃ ca mādhavo malavarjitaḥ
mālādharo mahādevo mahādevena pūjitaḥ
mahāśānto mahābhāgo madhusūdana eva ca
mahāvīryo mahāprāṇo mārkaṇḍeyarṣivanditaḥ
māyātmā māyayā baddho māyayā tu vivarjitaḥ
munistuto munirmaitro mahānāso mahāhanuḥ
mahābāhurmahādānto maraṇena vivarjitaḥ
mahāvaktro mahātmā ca mahākāyo mahodaraḥ
mahāpādo mahāgrīvo mahāmānī mahāmanāḥ
mahāgatir mahākīrtir mahārūpo mahāsuraḥ
madhuśca mādhavaścaiva mahādevo maheśvaraḥ
makhejyo makharūpī ca mānanīyo makheśvaraḥ
mahāvāto mahābhāgo maheśo 'tītamānuṣaḥ
mānavaśca manuścaiva mānavānāṃ priyaṃkaraḥ
mṛgaśca mṛgapūjyaśca mṛgāṇāṃ ca patistathā
budhasya ca patiścaiva patiścaiva bṛhaspateḥ
patiḥ śanaiścarasyaiva rāhoḥ ketoḥ patistathā
lakṣmaṇo lakṣaṇaścaiva lambauṣṭho lalitastathā
nānālaṅkārasaṃyukto nānācandanacarcitaḥ
nānārasojjvaladvaktro nānāpuṣpopaśobhitaḥ
rāmo ramāpatiścaiva sabhāryaḥ parameśvaraḥ
ratnado ratnahartā ca rūpī rūpavivarjitaḥ
mahārūpograrūpaśca saumyarūpastathaiva ca
nīlameghanibhaḥ śuddhaḥ sālameghanibhastathā
dhūmavarṇaḥ pativarṇo nānārūpo hyavarṇakaḥ
virūpo rūpadaścaiva śuklavarṇastathaiva ca
sarvavarṇo mahāyogī yajño yajñakṛdeva ca
suvarṇavarṇavāṃścaiva suvarṇākhyastathaiva ca
suvarṇāvayavaścaiva suvarṇaḥ svarṇamekhalaḥ
suvarṇasya pradātā ca suvarṇeśastathaiva ca
suvarṇasya priyaścaiva suvarṇāḍhyastathaiva ca
suparṇaś ca mahāparṇaḥ suparṇasya ca kāraṇ
vainateyastathāditya ādirādikaraḥ śivaḥ
kāraṇaṃ mahataścaiva pradhānasya ca kāraṇam
buddhīnāṃ kāraṇaṃ caiva kāraṇaṃ manasastathā
kāraṇaṃ caitasaś caivāhaṅkārasya kāraṇam
bhūtānāṃ kāraṇaṃ tadvatkāraṇaṃ ca vibhāvasoḥ
ākāśakāraṇaṃ tadvatpṛthivyāḥ kāraṇaṃ param
aṇḍasya kāraṇaṃ caiva prakṛteḥ kāraṇaṃ tathā
dehasya kāraṇaṃ caiva cakṣuṣaścaiva kāraṇam
śrotrasya kāraṇaṃ tadvatkāraṇaṃ ca tvacastathā
jihvāyāḥ kāraṇaṃ caiva prāṇasyaiva ca kāraṇam
hastayoḥ kāraṇaṃ tadvatpādayoḥ kāraṇaṃ tathā
vācaśca kāraṇaṃ tadvatpāyoścaiva tukāraṇam
indrasya kāraṇaṃ caiva kuberasya ca kāraṇam
yamasya kāraṇaṃ caiva īśānasya ca kāraṇam
yakṣāṇāṃ kāraṇaṃ caiva rakṣasāṃ kāraṇaṃ param
nṛpāṇāṃ kāraṇaṃ śreṣṭhaṃ dharmasyaiva tu kāraṇam
jantūnāṃ kāraṇaṃ caiva vasūnāṃ kāraṇaṃ param
manūnāṃ kāraṇaṃ caiva pakṣiṇāṃ kāraṇaṃ param
munīnāṃ kāraṇaṃ śreṣṭhayogināṃ kāraṇaṃ param
siddhānāṃ kāraṇaṃ caiva yakṣāṇāṃ kāraṇaṃ param
kāraṇaṃ kinnarāṇāṃ ca gandharvāṇāṃ ca kāraṇam
nadānāṃ kāraṇaṃ caiva nadīnāṃ kāraṇaṃ param
kāraṇaṃ ca samudrāṇāṃ vṛkṣāṇāṃ kāraṇaṃ tathā
kāraṇaṃ vīrudhāṃ caiva lokānāṃ kāraṇaṃ tathā
pātālakāraṇaṃ caiva devānāṃ kāraṇaṃ tathā
sarpāṇāṃ kāraṇaṃ caiva śreyasāṃ kāraṇaṃ tathā
pūśanāṃ kāraṇaṃ caiva sarveṣāṃ kāraṇaṃ tathā
dehātmā cendriyātmā ca ātmā buddhistathaiva ca
manasaśca tathaivātmā cātmāhaṅkāracetasaḥ
jāgrataḥ svapataścātmā mahadātmā parastathā
pradhānasya parātmā ca ākāśātmā hy apāṃ tathā
pṛthivyāḥ paramātmā ca rasasyātmā tathaiva ca
gandhasya paramātmā ca rūpasyātmā parastathā
śabdātmā caiva vāgātmā sparśātmā puruṣastathā
śrotrātmā ca tvagātmā ca jihvāyāḥ paramastathā
ghrāṇātmā caiva hastātmā pādātmā paramastathā
upasthasya tathaivātmā pāyvātmā paramastathā
indrātmā caiva brahmātmā rudrātmā ca manostathā
dakṣaprajāpaterātmā satyātmā paramastathā
īśātmā paramātmā ca raudrātmā mokṣavidyatiḥ
yatnavāṃśca tathā yatnaś carmo khaḍgī murāntakaḥ
hrīpravartanaśīlaśca yatīnāṃ ca hite rataḥ
yatirūpī ca yogī ca yogidhyeyo hariḥ śitiḥ
saṃvinmedhā ca kālaśca ūṣmā varṣā matistathā
saṃvatsaro mokṣakaro mohapradhvaṃsakastathā
mohakartā ca duṣṭānāṃ māṇḍavyo vaḍavāmukhaḥ
saṃvartaḥ kālakartā ca gautamo bhṛguraṅgirāḥ
atrir vasiṣṭhaḥ pulahaḥ pulastyaḥ kutsa eva ca
yājñavalkyo devalaśca vyāsaścaiva parāśaraḥ
śarmadaścaiva gāṅgeyo hṛṣīkeśo bṛhacchravāḥ
keśavaḥ kleśahantā ca sukarṇaḥ karṇavarjitaḥ
nārāyaṇo mahābhāgaḥ prāṇasya patireva ca
apānasya patiścaiva vyānasya patireva ca
udānasya patiḥ śreṣṭhaḥ samānasya patistathā
śabdasya ca patiḥ śreṣṭhaḥ sparśasya patireva ca
rūpāṇāṃ ca patiścādyaḥ khaḍgapāṇir halāyudhaḥ
cakrapāṇiḥ kuṇḍalī ca śrīvatsāṅkastathaiva ca
prakṛtiḥ kaustubhagrīvaḥ pītāmbaradharastathā
sumukho durmukhaścaiva munakhena tu vivarjitaḥ
ananto 'nantarūpaścasunakhaḥ suramandaraḥ
sukapolo vibhurjiṣṇur bhrājiṣṇuś caiṣudhīstathā
hiraṇyakaśiporhantā hiraṇyākṣavimardakaḥ
nihantā pūtanāyāśca bhāskarāntavināśanaḥ
keśino dalanaścaiva muṣṭikasya vimardakaḥ
kaṃsadānavabhettā ca cāṇūrasya pramardakaḥ
ariṣṭasya nihantā ca akrūrapriya eva ca
akrūraḥ krūrarūpaścaakrūrapriyavanditaḥ
bhagahā bhagavān bhānustathā bhāgavataḥ svagavataḥ svayam
uddhavaścoddhavasyeśo hyuddhavena vicintitaḥ
cakradhṛk cañcalaścaiva calācalavivarjitaḥ
ahaṃ kāropamāścittaṃ gaganaṃ pṛthivī jalam
vāyuścakṣustathā śrotraṃ jihvā ca ghrāṇameva ca
vākpāṇipādajavanaḥ pāyūpasthastathaiva ca
śaṅkaraścaiva sarvaśca kṣāntidaḥ kṣāntikṛnnaraḥ
bhaktapriyas tatā bhartā bhaktimān bhaktivardhanaḥ
bhaktastuto bhaktaparaḥ kīrtidaḥ kīrtivardhanaḥ
kīrtirdeptiḥ kṣamā kāntir bhaktaścaiva dayā parā
dānaṃ dātā ca kartā ca devadevapriyaḥ śuciḥ
śucimān sukhado mokṣaḥ kāmaścārthaḥ sahasrapāt
sahasraśīrṣā vaidyaśca mokṣadvāraṃ tathaiva ca
prajādvāraṃ sahasrākṣaḥ sahasrakara eva ca
śukraśca sukirīṭī ca sugrīvaḥ kaustubhastathā
pradyumnaścāniruddhaśca hayagrīvaśca sūkaraḥ
matsyaḥ paraśurāmaśca prahrādo balireva ca
śaraṇyaścaiva nityaśca buddho muktaḥ śarīrabhṛt
kharadūṣaṇahantā ca rāvaṇasya pramardanaḥ
sītāpatiśca vardhiṣṇurbharataśca tathaiva ca
kumbhendrajinnihantā ca kumbhakarṇapramardanaḥ
narāntakāntakaścaiva devāntakavināśanaḥ
duṣṭāsuranihantā ca śambarāristathaiva ca
narakasya nihantā ca triśīrṣasya vināśanaḥ
yamalārjanabhettā ca tapohitakarastathā
vāditraṃ caiva vādyaṃ ca buddhaścaiva varapradaḥ
sāraḥ sārapriyaḥ sauraḥ kālahantṛnikṛntanaḥ
agastyo devalaścaiva nārado nāradapriyaḥ
prāṇo 'pānastathā vyāno rajaḥ sattvaṃ tamaḥ śarat
udānaśca samānaśca bheṣajaṃ ca bhiṣak tathā
kūṭasthaḥ svaccharūpaśca sarvadehavivarjitaḥ
cakṣurindriyahīnaśca vāgindriyavivarjitaḥ
hastendriyavihīnaśca pādābhyāṃ ca vivarjitaḥ
pāyūpasthavihīnaśca marutāpavivarjitaḥ
prabodhena vihīnaśca buddhyā caiva vivarjitaḥ
cetasā vigataścaiva prāṇena ca vivarjitaḥ
apānena vihīnaśca vyānena ca vivarjitaḥ
udānena vihīnaśca samānena vivarjitaḥ
ākāśena vihīnaśca vāyunā parivarjitaḥ
agninā ca vihīnaśca udakena vivarjitaḥ
pṛthivyā ca vihīnaśca śabdena ca vivarjitaḥ
sparśena ca vihīnaśca sarvarūpavivarjitaḥ
rāgeṇa vigataścaiva aghena parivarjitaḥ
śokena rahitaścaiva vacasā parivarjitaḥ
rajovivarjitaścaiva vikāraiḥ ṣaḍbhireva ca
kāmena varjitaścaiva krodhena parivarjitaḥ
lobhena vigataścaiva dambhena ca vivarjitaḥ
sūkṣmaścaiva susūkṣmaśca sthūlātsthūlatarastathā
viśārado balādhyakṣaḥ sarvasya kṣobhakastathā
prakṛteḥ kṣobhakaścaiva mahataḥ kṣobhakastathā
bhūtānāṃ kṣobhakaścaiva buddheśca kṣobhakastathā
indriyāṇāṃ kṣobhakaśca viṣayakṣobhakastathā
brahmaṇaḥ kṣobhakaścaiva rudrasya kṣobhakastathā
agamyaścakṣurādeśca śrotrāgamyastathaiva ca
tvacā na gamyaḥ kūrmaśca jihvāgrāhyastathaiva ca
grāṇondriyāgamya eva vācāgrāhyastathaiva ca
agamyaścaiva pāṇibhyāṃ padāgamyastathaiva ca
agrāhyo manasaścaiva buddhyāgrāhyo haristathā
ahaṃ buddhyā tathā grāhyaścetasā grāhyā eva ca
śaṅkhapāṇiścāvyayaśca gadāpāṇistathaiva ca
śārṅgapāṇiśca kṛṣṇaśca jñānamūrtiḥ parantapaḥ
tapasvī jñānagamyo hi jñānī jñānavideva ca
jñeyaśca jñeyahīnaśca jñaptiścaitanyarūpakaḥ
bhāvo bhāvyo bhavakaro bhāvano bhavanāśanaḥ
govindo gopatirgopaḥsarvagopīsukhapradaḥ
gopālo gogatiścaiva gomatirgodharastathā
upendraśca nṛsiṃhaśca śauriścaiva janārdanaḥ
āraṇeyo bṛhadbhānurbṛhaddīptistathaiva ca
dāmodaras trikālaśca kālajñaḥ kālavarjitaḥ
trisandhyo dvāparaṃ tretā prajādvāraṃ trivikramaḥ
vikramo daṇḍahastaśca hyekadaṇḍī tridaṇḍadhṛk
sāmabhedastathopāyaḥ sāmarūpī ca sāmagaḥ
sāmavedoḥhyatharvaśca sukṛtaḥ sutarūpaṇaḥ
atharvavedaviccaiva hyatharvācārya eva ca
ṛgrūpī caiva ṛgveda ṛgvedeṣu pratiṣṭhitaḥ
yajurvedo yajurvedavid ekapāt
bahupācca supāccaiva tathaiva ca sahasrapāt
catuṣpācca dvipāccaiva smṛtirnyāyo yamo balī
saṃnyāsī caisannayāsaś caturāśrama eva ca
brahmacārī gṛhasthaśca vānaprasthaśca bhikṣukaḥ
brāhmaṇaḥ kṣatriyo vaiśyaḥ śūdro varṇastathaiva ca
śīladaḥ śīlasampanno duḥśīlaparivarjitaḥ
mokṣo 'dhyātmasamāviṣṭaḥ stutiḥ stotā ca pūjakaḥ
pūjyo vāk karaṇaṃ caiva vācyaṃ caiva tu vācakaḥ
vettā vyākaraṇaṃ caiva vākyaṃ caiva ca vākyavit
vākyagamyastīrthavāsī tīrthas tīrthaś ca tīrthavit
tīrthādibhūtaḥ sāṃkhyaśca niruktaṃ tvadhidaivatam
praṇavaḥ praṇaveśaśca praṇavena pravanditaḥ
praṇavena ca lakṣyo vai gāyatrī ca gadādharaḥ
śālagrāmanivāsī ca śālagrāmastathaiva ca
jalaśāyī yogaśāyī śeṣaśāyī kuśeśayaḥ
mahībhartā ca kāryaṃ ca kāraṇaṃ pṛthivīdharaḥ
prajāpatiḥ śāśvataśca kāmyaḥ kāmayitā virāṭ
samrāṭ pūṣā tathā svargo rathasthaḥ sārathirbalam
dhanī dhanaprado dhanyo yādavānāṃ hite rataḥ
arjunasya priyaścaiva hyarjuno bhīma eva ca
parākramo durviṣahaḥ sarvaśāstraviśāradaḥ
sārasvato mahābhīṣmaḥ pārijātaharastathā
amṛtasya pradātā ca kṣīrodaḥ kṣīrameva ca
indrātmajastasya goptā govardhanadharastathā
kaṃsasya nāśanastadvaddhastipo hastināśanaḥ
śipiviṣṭaḥ prasannaśca sarvalokārtināśanaḥ
mudro mudrākaraścaiva sarvamudrāvivarjitaḥ
dehī dehasthitaścaiva dehasya ca niyāmakaḥ
śrotrā śrotraniyantā ca śrotavyaḥ śravaṇaṃ tathā
tvaksthitaśca sparśayitvā spṛśyaṃ ca sparśanaṃ tathā
rūpadraṣṭā ca cakṣuḥstho niyantā cakṣuṣastathā
dṛśyaṃ caiva tu jihvāstho rasajñaśca niyāmakaḥ
ghrāṇastho ghrāṇakṛd ghrātā ghrāṇendriyaniyāmakaḥ
vākstho vaktā ca vaktavyo vacanaṃ vāṅniyāmakaḥ
prāṇisthaḥ śilpakṛcchilpo hastayośca niyāmakaḥ
padavyaścaiva gantā ca gantavyaṃ gamanaṃ tathā
niyantā pādayoścaiva pādyabhākca visargakṛt
visargasya niyantā ca hyupasthasthaḥ sukhaṃ tathā
upasthasya niyantā ca tadānandakaraśca ha
śatrughnaḥ kārtavīryaśca dattātreyastathaiva ca
alarkasya hitaścaiva kārtavīryanikṛntanaḥ
kālanemirmahānemirmegho meghapatistathā
annaprado 'nnarūpī ca hyannādo 'nnapravartakaḥ
dhūmakṛddhūmarūpaśca devakīputra uttamaḥ
devakyānandano nando rohiṇyāḥ priya eva ca
vasudevapriyaścaiva vasudevasutastathā
dundubhirhāsarūpaśca puṣpahāsastathaiva ca
aṭṭahāsapriyaścaiva sarvādhyakṣaḥ kṣaro 'kṣaraḥ
acyutaścaiva satyeśaḥ satyāyāśca priyo varaḥ
rukmiṇyāśca patiścaiva rukmiṇyā vallabhastathā
gopīnāṃ vallabhaścaiva puṇyaślokaśca viśrutaḥ
vṛṣākapiryamo guhyo makulaśca budhastathā
rāhuḥ keturgraho grāho gajendramukhamelakaḥ
grāhasya vinihantā ca grāmī rakṣakastathā
kinnaraścaiva siddhaśca chandaḥ svacchanda eva ca
viśvarūpo viśālākṣo daityasūdana eva ca
anantarūpo bhūtastho devadānavasaṃsthitaḥ
suṣuptisthaḥ suṣuptiśca sthānaṃ sthānānta eva ca
jagatsthaścaiva jāgartā sthānaṃ jāgaritaṃ tathā
svaprasthaḥ svapravit svapnasthānaṃ svapnastathaiva ca
jāgratsvapnasuṣuptaiśca vihīno vai caturthakaḥ
vijñānaṃ vedyarūpaṃ ca jīvo jīvayitā tathā
bhuvanādhipatiścaiva bhuvanānāṃ niyāmakaḥ
pātālavāsī pātālaṃ sarvajvaravināśanaḥ
paramānandarūpī ca dharmāṇāṃ ca pravartakaḥ
sulabho durlabhaścaiva prāṇāyāmaparastathā
pratyāhāro dhārakaśca pratyāhārakarastathā
prabhā kāntistathā hyarciḥ śuddhasphaṭikasannibhaḥ
agrāhaścaiva gauraśca sarvaḥ śucirabhiṣṭutaḥ
vaṣaṭkāro vaṣaḍ vauṣaṭ svadhā svāhā ratistathā
paktā nandayitā bhoktā boddhā bhāvayitā tathā
jñānātmā caiva dehātmā bhūmā sarveśvareśvaraḥ
nadī nandī ca nandīśo bhāratas tarunāśanaḥ
cakrapaḥ śrīpatiścaiva nṛpāṇāṃ cakravartinām
īśaśca sarvadevānāṃ dvārakāsaṃsthitastathā
puṣkaraḥ puṣkarādhyakṣaḥ puṣkaradvīpa eva ca
bharato janako janyaḥ sarvākāravivarjitaḥ
nirākāro nirnimitto nirātaṅko nirāśrayaḥ
iti nāmasahasraṃ te vṛṣabhadhvaja kīrtitam
devasya viṣṇor īśasya sarvapāpavināśanam
paṭhandvijaśca viṣṇutvaṃ kṣatriyo jayamāpnuyāt
vaiśyo dhanaṃ sukhaṃ śūdro viṣṇubhaktisamanvitaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śrīviṣṇusahasranāmastotranirūpaṇaṃ nāma pañcadaśo 'dhyāyaḥ
rudra uvāca
punardhyānaṃ samācakṣva śaṅkhacakragadādhara
viṣṇorīśasya devasya śuddhasya paramātmanaḥ
hariruvāca
śṛṇu rudra harerdhyānaṃ saṃsāratarunāśanam
dṛśirūpamanantaṃ ca sarvavyāpy ajam avyayam
akṣaraṃ sarvagaṃ nityaṃ mahadbrahmāsti kevalam
sarvasya jagato mūlaṃ sarvagaṃ parameśvaram
sarvabhūtahṛdisthaṃ vai sarvabhūtamaheśvaram
sarvādhāraṃ nirādhāraṃ sarvakāraṇakāraṇam
alepakaṃ tathā muktaṃ muktayogivicintitam
sthūladehavihīnaṃ ca cakṣuṣā parivarjitam
vāgindriyavihīnaṃ ca prāṇidharmavivarjitam
pādendriyavihīnaṃ ca vāgdharmaparivarjitam
pāyūpasthavihīnaṃ ca sarvaindriyavivarjitam
manovirahitaṃ tadvanmanodharmavivarjitam
buddhyā vihīnaṃ deveśaṃ cetasā parivarjitam
ahaṅkāravihīnaṃ vai buddhidharmavivarjitam
prāṇena rahitaṃ caiva hyapānena vivarjitam
vyānākhyavāyuhīnaṃ vai prāṇadharmavivarjitam
hariruvāca
punaḥ sūryarcanaṃ vakṣye yaduktaṃ bhṛgave purā
oṃ khakholkāya namaḥ
sūryasya mūlamantro 'yaṃ bhuktimuktipradāyakaḥ
oṃ khakholkāya tridaśāya namaḥ
oṃ vici ṭhaṭha śirase namaḥ
oṃ jñānine ṭhaṭha śikhāyai namaḥ
oṃ sahasraraśmaye ṭhaṭha kavacāya namaḥ
oṃ sarvatejo'dhipataye ṭhaṭha astrāya namaḥ
oṃ jvala jvala prajvala prajvala ṭhaṭha namaḥ
agniprākāramantro 'yaṃ sūryasyāghavināśanaḥ
oṃ ādityāya vidmahe viśvabhāvāya dhīmahi tannaḥ sūrya pracodayāt
sakalīkaraṇaṃ kuryād gāyatryā bhāskarasya ca
dharmātmane ca pūrvasminyamāyeti ca dakṣiṇe
daṇḍanāyakāya tato daivatāyeti cottare
śyāmapiṅgalamaiśānyāmāgneyyāṃ dīkṣitaṃ yajet
vajrapāṇiṃ ca nairṛtyāṃ bhūr bhuvaḥ svaśca vāyave
oṃ candrāya nakṣatrādhipataye namaḥ
oṃ aṅgārakāya kṣitisutāya namaḥ
oṃ budhāya somasutāya namaḥ
oṃ vāgīśvarāya sarvavidyādhipataye namaḥ
oṃ śukrāya maharṣaye bhṛgusutāya namaḥ
oṃ śanaiścarāya sūryātmajāya namaḥ
oṃ rāhave namaḥ
oṃ ketave namaḥ
pūrvādīśānaparyantā ete pūjyā vṛṣadhvaja
oṃ anūkāya namaḥ
oṃ prathamanāthāya namaḥ
oṃ buddhāya namaḥ
oṃ bhagavannaparimitamayūkhamālin sakalajagatpate saptāśvavāhana caturbhuja paramasiddhiprada visphuliṅgapiṅgala tata ehyehi idamarghyaṃ mama śirasi gataṃ gṛhṇa gṛhṇa tejograrūpam anagna jvala jvala ṭhaṭha namaḥ
anenāvāhya mantreṇa tataḥ sūryaṃ visarjayet
oṃ namo bhagavate ādityāya sahasrakiraṇāya gaccha sukhaṃ punarāgamanāyeti
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe haridhyānasūryārcanayornirūpaṇaṃ nāma ṣoḍaśo 'dhyāyaḥ
hariruvāca
punaḥ sūryārcanaṃ vakṣye yaduktaṃ dhanadāya hi
aṣṭapatraṃ likhetpadmaṃ śucau deśe sakarṇikam
āvāhanīṃ tato baddhā mudrāmāvāhayedravim
khakholkaṃ sthāpya mudrāṃ tu sthāpayenmantrarūpiṇīm
āgneyyāṃ diśi devasya hṛdayaṃ sthāpayecchiva
aiśānyāṃ tu śiraḥ sthāpyaṃ nairṛtyāṃ vinyasecchikhām
pauraṃdaryāṃ nyased dharmam ekāgrasthitamānasaḥ
vāyavyāṃ caiva netraṃ tu vāruṇyāmastrameva ca
aiśānyāṃ sthāpayetsomaṃ paurandaryāṃ tu lohitam
āgneyyāṃ somatanayaṃ yāmyāṃ caiva bṛhaspatim
nairṛtyāṃ dānavaguruṃ vāruṇyāṃ tu śanaiścaram
vāyavyāṃ ca tathā ketuṃ kauberyāṃ rāhumeva ca
dvitīyāyāṃ tu kakṣāyāṃ sūryāndvādaśa pūjayet
bhagaḥ sūryo 'ryamā caiva mitro vai varuṇastathā
savitā caiva dhātā ca vivasvāṃśca mahābalaḥ
tvaṣṭā pūṣā tathā cendro dvādaśo viṣṇurucyate
pūrvādāvarcayeddevānindrādīñchraddhayā naraḥ
jayā ca vijayā caiva jayanti cāparājitā
śeṣaśca vāsukiścaiva nāgānityādi pūjayet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sūryārcanavidhir nāma saptadaśo 'dhyāyaḥ
sūta uvāca
garuḍoktaṃ kaśyapāya vakṣye mṛtyuñjayārcanam
uddhārapūrvakaṃ puṇyaṃ sarvadevamayaṃ matam
oṅkāraṃ pūrvamuddhṛtya juṃkāraṃ tadanantaram
savisargaṃ tṛtīyaṃ syān mṛtyudāridryamardanam
īśaviṣṇvarkadevyādikavacaṃ sarvasādhakam
amṛteśaṃ mahāmantrantryakṣaraṃ pūjanaṃ samam
japanānmṛtyuhīnāḥ syuḥ sarvapāpavivarjitāḥ
śatajapyād vedaphalaṃ yajñatīrthaphalaṃ labhet
aṣṭottaraśatājjāpyāt trisandhyaṃ mṛtyuśatrujita
dhyāyecca sitapadmasthaṃ varadaṃ cābhayaṃkare
dvābhyāṃ cāmṛtakumbhaṃ tu cintayedamṛteśvaram
tasyaivāṅgagatāṃ devīmamṛtāmṛtabhāṣiṇīm
kalaśaṃ dakṣiṇe haste vāmahaste saroruham
japedaṣṭasahasraṃ vai trisandhyaṃ māsamekataḥ
āhvānaṃ sthāpanaṃ rodhaṃ sannidhānaṃ niveśanam
pādyam ācamanaṃ snānamarghyaṃ sraganulepanam
dīpāṃbaraṃ bhūṣaṇaṃ ca naivedyaṃ pānavījanam
mātrāmudrājapadhyānaṃ dakṣiṇā cāhutiḥ stutiḥ
vādyaṃ gatiṃ ca nṛtyaṃ ca nyāsayogaṃ pradakṣiṇam
praṇatirmantraśayyā ca vandanaṃ ca visarjanam
ṣaḍaṅgādiprakāreṇa pūjanaṃ tu kramoditam
parameśamukhodīritaṃ yo jānāti sa pūjakaḥ
arghyapātrārcanaṃ cādāvastreṇaiva tu tāḍanam
śodhanaṃ kavacenaiva amṛtīkaraṇaṃ tataḥ
pūjā cādhāraśaktyādeḥ prāṇāyāmaṃ tathāsane
pīṭhaśuddhiṃ tataḥ kuryācchoṣaṇādyaistataḥ smaret
ātmānaṃ devarūpaṃ ca karāṅganyāsakaṃ caret
ātmānaṃ pūjayet paścāj jyotīrūpaṃ hṛdabjataḥ
mūrtau vā sthaṇḍile vāpi kṣipetpuṣpaṃ tu bhāsvaram
āhvānadvārapūjārthaṃ pūjā cādhāraśaktitaḥ
sānnidhyakaraṇaṃ deve parivārasya pūjanam
aṅgaṣaṭkasya pūjā vai kartavyā ca vipaścitaiḥ
dharmādayaśca śakrādyāḥ sāyudhāḥ parivārakāḥ
yugavedamuhūrtāśca pūjeyaṃ bhuktimuktikṛt
mātṛkāśca gaṇāṃścādau nandigaṅge ca pūjayet
mahākālaṃ ca yamanāṃ dehalyāṃ pūjayetpurā
oṃ amṛteśvara oṃ bhairavāya namaḥ
evaṃ oṃ juṃ haṃsaḥ sūryāya namaḥ
evaṃ śivāya kṛṣṇāya brahmaṇe ca gaṇāya ca
caṇḍikāyai sarasvatyai mahālakṣmādi pūjayet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe 'mṛteśamṛtyuñjayapūjanaṃ nāmāṣṭādaśo 'dhyāyaḥ
sūta uvāca
prāṇeśvaraṃ gāruḍaṃ ca śivoktaṃ pravadāmyaham
sthānānyādau pravakṣyāmi nāgadaṣṭo na jīvati
citāvalmīkaśailādau kape ca vivare taroḥ
daṃśe rekhātrayaṃ yasya pracchannaṃ sa na jīvati
ṣaṣṭhyāṃ ca karkaṭe meṣe mūlāśleṣāmaghādiṣu
kakṣāśroṇigale sandhau śaṅkhakarṇodarādiṣu
daṇḍī śastradharo bhikṣur nagnādiḥ kāladūtakaḥ
bāhau ca vaktre grīvāyāṃ daṣṭāyāṃ na hi jīvati
pūrvaṃ dinapatirbhuṅkte ardhayāmaṃ tato 'pare
śeṣā grahāḥ pratidinaṃ ṣaṭsaṃkhyāparivartanaiḥ
nāgabhogaḥ kramājjñeyo rātrau bāṇavivartanaiḥ
śeṣo 'rkaḥ phaṇipaś candras takṣako bhauma īritaḥ
karkoṭo jño guruḥ padmo mahāpadmaśca bhārgavaḥ
śaṅkhaḥ śanaiścaro rāhuḥ kulikaścāhayo grahāḥ
rātrau divā suragurorbhāge syādamarāntakaḥ
paṅgoḥ kāle divā rāhuḥ kulikena saha sthitaḥ
yāmārdhasandhisaṃsthāṃ ca velāṃ kālavatīṃ caret
bāṇadviṣaḍvahnivājiyugabhūr ekabhāgataḥ
divā ṣaḍedanetrādripañcatrimānuṣāṃśakaiḥ
pādāṅguṣṭhe pādapṛṣṭhe pādapṛṣṭhe gulphe jānuni liṅgake
nābhau hṛdi stanataṭe kaṇṭhe nāsāpuṭe 'kṣiṇi
karṇayośca bhruvoḥ śaṅkhe mastake pratipatkramāt
tiṣṭhaccandraśca jīvecca puṃso dakṣiṇabhāgake
kāyasya vāmabhāge tu striyā vāyuvahātkarāt
amṛtastatkṛto moho nivarteta ca mardanāt
ātmanaḥ paramaṃ bījaṃ haṃsākhyaṃ sphaṭikāmalam
dātavyaṃ viṣapāpaghnaṃ bījaṃ tasya caturvidham
bindupañcasvarayutam ādyam uktaṃ dvitīyakam
ṣaṣṭhārūḍhaṃ tṛtīyaṃ syātsavisargaṃ caturthakam
oṃ kuru kule svāhā
vidyā trailokyarakṣārthaṃ garuḍena dhṛtā purā
vadhepsurnāganāgānāṃ mukhe 'tha praṇavaṃ nyaset
gale kuru nyaseddhīmānkule ca gulphayoḥ smṛtaḥ
svāhā pādayuge caiva yugahā nyāsa īritaḥ
gṛhe vivikhitā yatra tannāgāḥ saṃtyajanti ca
sahasramantraṃ japtvā tu karṇe sūtraṃ dhṛtaṃ tathā
yadgṛhe śarkarā japtā kṣiptā nāgāstyajanti tat
saptalakṣasya japyāddhi siddhiḥ prāptā surāsuraiḥ
oṃ suvarṇarekhe kukkuṭavigraharūpiṇi svāhā
evaṃ cāṣṭadale padmadale varṇayugaṃ likhet
nāmaitadvāridhārābhiḥ snāto daṣṭo viṣaṃ tyajet
oṃ pakṣi svāhā
aṅguṣṭhādi kaniṣṭhāntaṃ kare nyasyātha dehake
ke vaktre hṛdi liṅge ca pādayorgaruḍasya hi
nākrāmanti ca tacchāyāṃ svapne 'pi viṣapannagāḥ
yastu lakṣaṃ japeccāsyāḥ sa dṛṣṭvā nāśayedviṣam
oṃ hrī hrau hrīṃ bhiruṇḍāyai svāhā
karṇe japtā tviyaṃ vidyā daṣṭakasya viṣaṃ haret
a ā nyasettu pādāgre i ī gulphe 'tha jānuni
u ū e ai kaṭitaṭe o nābhau hṛdi au nyaset
vaktre amuttamāṅge aḥ nyasedvai haṃsasaṃyutāḥ
haṃso viṣādi ca harejjapto dhyāto 'tha pūjitaḥ
garuḍo 'hamiti dhyātvā kuryādviṣaharāṃ kriyām
haṃmantraṃ gātravinyastaṃ viṣādiharamīritam
nyasya haṃsaṃ vāmakare nāsāmukhanirodhakṛt
mantro hareddaṣṭakasya tvaṅmāṃsādigataṃ viṣam
sa vāyunā samākṛṣya daṣṭānāṃ garalaṃ haret
tanau nyaseddaṣṭakasya nīlakaṇṭhādi saṃsmaret
pītaṃ pratyaṅgirāmūlaṃ taṇḍuladbhir viṣāpaham
punarnavāphalinīnāṃ mūlaṃ vakkrajam īdṛśam
mūlaṃ śuklabṛhatyāstu karkoṭyā gairikarṇikam
adbhirghṛṣṭaghṛtopetalepo 'yaṃ viṣamardanaḥ
viṣamṛddhiṃ na vrajecca uṣṇaṃ pibati yo ghṛtam
pañcāṅgaṃ tu śirīṣasya mūlaṃ gṛñjanajaṃ tathā
sarvāṅgalepataś cāpi pānādvā viṣahṛdbhavet
hrīṃ gonasādiviṣahṛt
hṛllalāṭavisargāntaṃ dhyātaṃ vaśyādikṛd bhavet
nyastaṃ yonau vaśet kanyāṃ kuryānmadajalāvilam
japtvā saptāṣṭasāhasraṃ garutmāniva sarvagaḥ
kaviḥ syācchrutidharī ca vaśyāḥ strīścāyurāpnuyāt
viṣahṛtsyātkathā tadvanmaṇirvyāsaḥ smṛto dhruvam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sarpaviṣaharopāyanirūpaṇaṃ nāmaikonaviṃśo 'dhyāyaḥ
sūta uvāca
vakṣye tatparamaṃ guhyaṃ śivoktaṃ mantravṛndakam
pāśaṃ dhanuśca cakraṃ ca mudraraṃ śūlapaṭṭiśam
etairevāyudhairyuddhe mantraiḥ śatrūñjayennṛpaḥ
mantroddhāraḥ padmapātre ādipūrvādike likhet
aṣṭavargaṃ cāṣṭamaṃ ca khyātamīśānapatrake
oṃkāro brahmabījaṃ syāddhrīṅkāro viṣṇureva ca
hrīṅkāraśca śivaḥ śūle triśākhe tu kramānnyaset
oṃ hrīṃ hrīṃ
śūlaṃ gṛhītvā hastenābhrāmya cākāśasaṃmukham
taddarśanāndrahā nāgā dṛṣṭvā vā nāśamāpnuyuḥ
dhūmārakte karaṃ madhye dhyātvā khe cintayennaraḥ
duṣṭā nāgā grahā meghā vinaśyanti ca rākṣasāḥ
trilokānrakṣayenmantro martyalokasya kā kathā
oṃ jūṃ sūṃ hūṃ phaṭ
khādirānkīlakānaṣṭau kṣetre saṃmantrya vinyaset
na tatra vajrapātasya sphūrjathvāderupadravaḥ
garuḍoktairmahāmantraiḥ kīlakānaṣṭa mantrayet
ekaviṃśativārāṇi kṣetre tu nikhanenniśi
vidyunmūṣakavajrādisamupadrava eva ca
harakṣamalavarayū binduyuktaḥ sadāśivaḥ
oṃ hrāṃ sadāśivāya namaḥ
tarjanyā vinyasetpiṇḍaṃ dāḍimīkusumaprabham
tasyaiva darśanādduṣṭā meghavidyuddīpādayaḥ
rākṣasā bhūtaḍākinyaḥ pradravanti diśo daśa
oṃ hrīṃ gaṇeśāya namaḥ
stambhanādicakrāya namaḥ
oṃ aiṃ brahayaintrai lokyaḍāmarāya namaḥ
bhairavaṃ piṇḍamākhyātaṃ viṣapāpagrahāpaham
kṣetrasya rakṣaṇaṃ bhūtarākṣasādeḥ pramardanam
oṃ namaḥ
indravajraṃ kare dhyātvā duṣṭameghādivāraṇam
viṣaśatrugaṇā bhūtā naśyante vajramudrayā
oṃ kṣuṃ namaḥ
smaretpāśaṃ vāmahaste viṣabhūtādi naśyati
oṃ hrāṃ namaḥ
hareduccāraṇānmantro viṣameghagrahādikān
dhyātvā kṛtāntaṃ ca dahecchedakāstreṇa vai jagat
oṃ kṣṇaṃ namaḥ
dhyātvā tu bhairavaṃ kuryāndrahabhūtaviṣāpaham
oṃ lasaddijihvākṣa svāhā
kṣetrādau grahabhūtādiviṣapakṣinivāraṇam
oṃ kṣva namaḥ
raktena paṭahe likhya śabdāt tresurgrahādayaḥ
oṃ mara mara māraya māraya svāhā
oṃ huṃ phaṭ svāhā
śūlaṃ cāṣṭaśatair mantrya bhrāmaṇācchatruvṛndahṛt
ūrdhvaśaktinipātena adhaḥ śaktiṃ nikuñcayet
pūrake pūritā mantrāḥ kumbhakena sumantritāḥ
praṇavenāpyāyitāste manavastadudīritāḥ
evamāpyāyitā mantrā bhṛtyavatphaladāyakāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe viṣādiharamantravṛndanirūpaṇaṃ nāma viṃśo 'dhyāyaḥ
sūta uvāca
pañcavaktrārcanaṃ vakṣye pṛthag yad bhuktimuktidam
oṃ bhūrviṣṇave ādibhūtāya sarvādhārāya mūrtaye svāhā
sadyojātasya cāhvānamanena prathamaṃ caret
oṃ hāṃ sadyojātāyaiva kalā hyaṣṭau prakīrtitāḥ
siddhirṛddhirdhṛtirlakṣmīrmedhā kāntiḥ svadhā sthitiḥ
oṃ hīṃ vāmadevāyaiva kalāstasya trayodaśa
rajā rakṣā ratiḥ pālyā kāntis tṛṣṇā matiḥ kriyā
kāmā buddhiśca rātriśca trāsanī mohinī tathā
manonmanī aghorā ca tathā mohā kṣudhā kalāḥ
nidrā mṛtyuśca māyā ca aṣṭasaṃkhyā bhayaṅkara
oṃ haiṃ tatpuruṣāyaiva nivṛttiśca pratiṣṭhā ca vidyā śāntirna kevalā
oṃ hauṃ īśānāya namo niścalā ca nirañjanā
śaśinī cāṅganā caiva marīcirjvālinī tathā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍaṃ pañcavaktrapūjanaṃ nāmaikaviṃśo 'dhyāyaḥ
sūta uvāca
śivārcanaṃ pravakṣyāmi bhuktimuktikaraṃ param
śāntaṃ sarvagataṃ śūnyaṃ mātrādvādaśake sthitam
pañca vaktrāṇi hrasvāni dīrghāṇyaṅgāni bindunā
savisargaṃ vadedastraṃ śiva ūrdhvaṃ tathā punaḥ
ṣaṣṭhenādho mahāmantro haumityevākhilārthadaḥ
hastābhyāṃ saṃspṛśet pādāv ūrdhvaṃ pādānmastakam
mahāmudrā hi sarveṣāṃ karāṅganyāsamācaret
tālahastena pṛṣṭhaṃ ca astramantreṇa śodhayet
kaniṣṭhāmāditaḥ kṛtvā tarjanyaṅgāni vinyaset
pūjanaṃ sampravakṣyāmi karṇikāyāṃ hṛdambuje
dharmaṃ jñānaṃ ca vairāgyamaiśvaryādi hṛdārcayet
āvāhanaṃ sthāpanaṃ ca pādyamarghyaṃ hṛdārpayet
ācāmaṃ snapanaṃ pūjām ekādhāraṇatulyakam
agnikāryavidhiṃ vakṣye astreṇollekhanaṃ caret
varmaṇābhyukṣaṇaṃ kāryaṃ śaktinyāsaṃ hṛdā caret
hṛdi vā śaktigarte ca prakṣipejjātavedasam
garbhādhānādikaṃ kṛtvā niṣkṛtiṃ cārasya paścimām
hṛdā kṛtvā sarvakarma śivaṃ sāṅgaṃ tu homayet
pūjayenmaṇḍale śambhuṃ padmagarbhe garāṅkitam
catuḥṣaṣṭyantam aṣṭādi khākṣi khādy ādimaṇḍalam
khākṣīndrasūryagaṃ sarvakhādivedendu vartanam
āgneyyāṃ kārayet kuṇḍam ardhacandranibhaṃ śubham
agniśāstraparāyustho hṛdayādigaṇocyate
astraṃ diśā supadmasya karṇikāyāṃ sadāśivaḥ
dīkṣāṃ vakṣye pañcatattve sthitāṃ bhūmyādikāṃ pare
nivṛttirbhūpratiṣṭhādyairvidyāgniḥ śāntivannijaḥ
śāntyatītaṃ bhaved vyoma tatparaṃ śāntamavyayam
ekaikasya śataṃ homā hatyevaṃ pañca homayet
paścātpūrṇāhutiṃ dattvā prāsodana śivaṃ smaret
prāyaścittaviśuddhyartham ekaikāṣṭāhutiṃ kramāt
homayedastrabījena evaṃ dīkṣāṃ samāpayet
yajanavyatirekeṇa gopyaṃ saṃskāramuttamam
evaṃ saṃskāraśuddhasya śivatvaṃ jāyate dhruvam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śivārcanaprakāro nāma dvāviṃśo 'dhyāyaḥ
sūta uvāca
śivārcanaṃ pravakṣyāmi dharmakāmādisādhanam
tribhirmantrairācāmettu svāhāntaiḥ praṇavādikaiḥ
oṃ hāṃ ātmatattvāya vidyātattvāya hīṃ tathā
oṃ hūṃ śivatattvāya svāhā hṛdā syācchrotravandanam
bhasmasnānaṃ tarpaṇaṃ ca oṃ hāṃ svāhā sarvamantrakāḥ
sarve devāḥ sarvamunirnamo 'nto vauṣaḍantakaḥ
svadhāntāḥ sarvapitaraḥ svadhāntāśca pitāmahāḥ
oṃ hāṃ prapitāmahebhyastathā mātāmahādayaḥ
hāṃ namaḥ sarvamātṛbhyastataḥ syātprāṇasaṃyamaḥ
ācāmaṃ mārjanaṃ cātho gāyatrīṃ ca japettataḥ
oṃ hāṃ tanmaheśāya vidmahe vāgviśuddhāya dhīmahi tanno rudraḥ pracodayāt
sūryopasthānakaṃ kṛtvā sūryamantraiḥ prapūjayet
oṃ hāṃ hīṃ hūṃ haiṃ hauṃ haḥ śivasūryāya namaḥ
oṃ haṃ khakholkāya sūryamūrtaye namaḥ
oṃ hrāṃ hrīṃ saḥ sūryāya namaḥ
daṇḍine piṅgale tvātibhūtāni ca tataḥ smaret
agnyādau vimaleśānamārādhya paramaṃ sukham
yajetpadmāṃ ca rāṃ dīptāṃ rīṃ sūkṣmāṃ rūṃ jayāṃ ca reṃ
bhadrāṃ ca raiṃ vibhūtiṃ roṃ vimalāṃ raum amoghikām
raṃ vidyutāṃ ca pūrvādau rā madhye sarvatomukhīm
arkāsanaṃ sūryamūrteṃ hrāṃ hrūṃ saḥ sūryamarcayet
oṃ āṃ hṛdarkāya ca śiraḥ śikhā ca bhūrbhuvaḥ svarom
jvālinīṃ hraṃ kavacasya cāstraṃ rājñāṃ ca dīkṣitām
yajetsūryahṛdā sarvān soṃ somaṃ maṃ ca maṅgalam
baṃ budhaṃ bṛṃ bṛhaspatiṃ bhaṃ bhārgavaṃ śaṃ śanaiścaram
raṃ rāhuṃ kaṃ yajetketuṃ oṃ tejaścaṇḍamarcayet
sūryamabhyarcya cācamya kaniṣṭhāto 'ṅgakāṃ nyaset
hāṃ hṛcchiro hūṃ śikhā haiṃ varma hauṃ caiva netrakam
ho 'straṃ śaktisthitiṃ kṛtvā bhūtaśuddhiṃ punarnyaset
arghyapātraṃ tataḥ kṛtvā tadadbhiḥ prokṣayedyajet
ātmānaṃ padmasaṃsthaṃ ca hauṃ śivāya tato bahiḥ
dvāre nandimahākālau gaṅgā ca yamunātha gauḥ
śrīrastraṃ vāstvadhipatiṃ brahmāṇaṃ ca gaṇaṃ gurum
śaktyanantau yajenmadhye pūrvādau dharmakādikam
adharmādyaṃ ca vahnyādau madhye padmasya karṇike
vāmā jyeṣṭhā ca pūrvādau raudrī kālī ca pūrṣadaḥ
oṃ hauṃ kalavikariṇyai balavikariṇī tataḥ
balapramathinī sarvabhūtānāṃ damanī tataḥ
manonmanī yajedetāḥ paṭhimadhye śivāgrataḥ
śivāsanaṃ mahāmūrti mūrtimadhye śivāya ca
āvāhanaṃ sthāpanaṃ ca sannidhānaṃ nirodhanam
sakalīkaraṇaṃ mudrādarśanaṃ cārghyapādyakam
ācāmābhyaṅgamudvartaṃ snānaṃ nirmathanaṃ caret
vastraṃ vilepanaṃ puṣpaṃ dhūpaṃ dīpaṃ caruṃ dadet
ācāmaṃ mukhavāsaṃ ca tāmbūlaṃ hastaśodhanam
chatracāmarapāvitraṃ paramīkaraṇaṃ caret
rūpakpena caikāhajapo jāpyasamarpaṇam
stutirnatirhṛdādyaiśca jñeyaṃ nāmāṅga pūjanam
agnīśarakṣovāyavye madhye pūrvāditantrakam
indrādyāṃśca yajeccaṇḍaṃ tasmai nirmālyamarpayet
guhāyātiguhyagoptā tvaṃ gṛhāṇāsmatkṛtaṃ japam
siddhirbhavatu me deva tatprasādāttvayi sthitiḥ
yat kiṃcit kriyate karma sadā sukṛtaduṣkṛtam
tanme śivapadasthasya rudra kṣapaya śaṅkara
śivo dātā śivo bhoktā śivaḥ sarvamidaṃ jagat
śivo jayati sarvatra yaḥ śivaḥ so 'hameva ca
yatkṛtaṃ yatkariṣyāmi tatsarvaṃ sukṛtaṃ tava
tvaṃ trātā viśvanetā ca nānyo nātho 'sti me śiva
athānyena prakāreṇa śivapūjāṃ vadāmyaham
gaṇaḥ sarasvatī nandī mahākālo 'tha gaṅgayā
pavanāstraṃ vāstvadhipo dvāri pūrvāditastvime
indrādyāḥ pūjanīyāśca tattvāni pṛthivī jalam
tejo vāyurvyoma gandho rasarūpe ca śabdakaḥ
sparśo vāk pāṇipādaṃ ca pāyūpasthaṃ śrutitvacam
cakṣurjihvā ghrāṇamano buddhiścāhaṃ prakṛtyapi
pumānnāgo buddhividye kalā kālo niyatyapi
māyā ca śuddhavidyā ca īśvaraśca sadāśivaḥ
śaktiḥ śivaśca tāñjñātvā mukto jñānī śivo bhavet
yaḥ śivaḥ sa harirbrahmā so 'haṃ brahmāsmi śaṅkara
bhūtaśuddhiṃ pravakṣyāmi yayā śuddhaḥ śivo bhavet
hṛtpadme sadyomantraḥ syānnivṛttiśca kalā iḍā
piṅgalā dve ca nāḍyau tu prāṇo 'pānaśca mārutau
indro deho brahmahetuścaturastraṃ ca maṇḍalam
vaktreṇa lāñchitaṃ vāyumekoddhātaguṇāḥ śarāḥ
hṛtsthānasādṛśyarutaṃ śatakoṭipravistaram
oṃ hrīṃ pratiṣṭhāyai hrūṃ hraḥ phaṭ
oṃ hrīṃ hrūṃ vidyāyai hraṃ hraḥ phaṭ
caturaśītikoṭīnāmucchrayaṃ bhūmitantrakam
tanmadhye bhavavṛkṣaṃ ca ātmānaṃ ca vicintayet
adhomukhīṃ tataḥ pṛthvīṃ tattacchuddhaṃ bhaveddhruvam
vāmā devī pratiṣṭhā ca suṣumnā dhārikā tathā
samānodānavaruṇā devatā viṣṇukāraṇam
addhātāśca guṇā vedāḥ śvetaṃ dhyānaṃ tathaiva ca
evaṃ kuryātkaṇṭhapadmamardhacandrākhyamaṇḍalam
padmāṅkitaṃ dviviṃśatikakoṭivistīrṇamau smaret
caturnavatyucchrayaṃ ca ātmānaṃ ca adhomukham
tālusthānaṃ ca padmaṃ ca aghoro vidyayānvitaḥ
nābhyoṣṭhayor hastijihvādhyāno nāgo 'gnidevatā
rudrahetustriruddhātāstriguṇā raktavarṇakam
jvālākṛte trikoṇaṃ ca catuḥkoṭiśatāni ca
vistīrṇaṃ ca samutsedhaṃ rudratattvaṃ vicintayet
lalāṭe vai tatpuruṣaḥ śāntiryaḥ śādvalaṃ budhāḥ
kūrmaśca kṛkaro vāyurdeva īśvarakāraṇam
dviruddhāto guṇau dvau ca dhūmraṣaṭkoṇamaṇḍalam
bindvaṅkitaṃ cāṣṭakoṭivistīrṇaṃ cocchrayastathā
caturdaśādhikaṃ koṭivāyutattvaṃ vicintayet
dvādaśati sarasije śāntyatītās tatheśvarāḥ
kuhūśca śaṅkhinī nāḍyo devadatto dhanañjayaḥ
śikhaiśānakāraṇaṃ ca sadāśiva iti smṛtaḥ
guṇa ekastathoddhātaḥ śuddhasphaṭikavatsmaret
ṣoḍaśakoṭivistīrṇaṃ pañcaviṃśatikocchrayam
vartulaṃ cintayed vyoma bhūtaśuddhir udāhṛtā
guṇayo gururbojaguruḥ śaktayanantau ca dharmakaḥ
jñānavairāgyamaiśvaryaistataḥ pūrvādipatrake
adhordhvavadane dve ca padmakarṇikakesaram
vāmādyā ātmavidyā ca sadā dhyāyecchivākhyakam
tattvaṃ śivāsane mūrtirhe hauṃ vidyādehāya namaḥ
baddhapadmāsanāsīnaḥ sitaḥ ṣoḍaśavārṣikaḥ
pañcavaktraḥ karāgraiḥ svairdaśabhiścaiva dhārayan
abhayaṃ prasādaṃ śaktiṃ śūlaṃ khaṭvāṅgamīśvaraḥ
dakṣaiḥ karairvāmakaiśca bhujaṅgaṃ cākṣasūtrakam
ḍamarukaṃ nīlotpalaṃ bījapūrakamuttamam
icchājñānakriyāśaktistrinetro hi sadāśivaḥ
evaṃ śivārcanadhyānī sarvadā kālavarjitaḥ
ihāhorāvacāreṇa trīṇi varṣāṇi jīvati
dinadvayasya cāreṇa jīvedvarṣadvayaṃ naraḥ
dinatrayasya cāreṇa varṣamekaṃ sa jīvati
nākāle śītale mṛtyuruṣṇe caiva tu kārake
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śivārcananirūpaṇaṃ nāma trayoviṃśo 'dhyāyaḥ
sūta uvāca
vakṣye gaṇādikāḥ pūjāḥ sarvadā svargadāḥ parāḥ
gaṇāsanaṃ gaṇamūrti gaṇādhipatimarcayet
gāmādihṛdayādyaṅgaṃ durgāyā gurupādukāḥ
durgāsanaṃ ca tanmūrtiṃ hrīṃ durge rakṣaṇīti ca
hṛdādikaṃ nava śaktyo rudracaṇḍā pracaṇḍayā
caṇḍogrā caṇḍanāyikā caṇḍā caṇḍavatī kramāt
caṇārūpā caṇḍikākhyā durge durge 'tha rakṣiṇi
vajrakhaḍgādikā mudrāḥ śivādyā vahnideśataḥ
sadāśivamahāpretapadmāsanam athāpi vā
aiṃ klīṃ saustripurāyai namaḥ
oṃ hrāṃ hrīṃ kṣeṃ kṣaiṃ strīṃ skīṃ roṃ spheṃ sphīṃ śāṃ padmāsanaṃ ca mūrtiṃ ca tripurāhṛdayādikam
pīṭhāmbuje tu brāhayādīr brahmāṇī ca maheśvarī
kaumārī vaiṣṇavī pūjyā vārāhī cendradevatā
cāmuṇḍā caṇḍikā pūjyā bhairavākhyāṃstato yajet
asitāṅgo ruruś caṇḍaḥ krodha unmattabhairavaḥ
kapālī bhīṣaṇaścaiva saṃhāraścāṣṭa bhairavāḥ
ratiḥ prītiḥ kāmadevaḥ pañca bāṇāśca yoginī
vaṭukaṃ durgayā vighnarājo guruśca kṣetrapaḥ
padmagarbhe maṇḍale ca trikoṇe cintayeddhṛdi
śuklāṃ varadākṣasūtrapustābhayasamanvitām
lakṣajapyācca homācca tripurā siddhidā bhavet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe tripurādipūjānirūpaṇaṃ nāma caturviṃśo 'dhyāyaḥ
sūta uvāca
aiṃ krīṃ śrīṃ spheṃ kṣaiṃ anantaśaktipādukāṃ pūjayāmi namaḥ
aiṃ śrīṃ phraiṃ kṣaiṃ ādhāraśaktipādukāṃ pūjayāmi namaḥ
oṃ hraṃ kālāgnirudrapādukāṃ pūjayāmi namaḥ
oṃ hrīṃ huṃ hāṭakeśvaradevapādukāṃ pūjayāmi namaḥ
oṃ hrīṃ śeṣabhaṭṭārakapādukāṃ pūjayāmi namaḥ
oṃ hrīṃ śrīṃ pūthivītatsavarṇabhuvanadvīpasamudradiśām anantākhyam āsanaṃ padmāsanaṃ pūjayāmi namaḥ
hrīṃ śrīṃ nivṛttyādikalāpṛthivyāditattvam anantādibhuvanam oṅkārādivarṇam
hakārādinavātmakapadaḥ sadyodātādimantraḥ hrāṃ hṛdayādyaṅgaḥ
evaṃ mantramaheśvarasiddhavidyātmakaḥ parāmṛtārṇavaḥ sarvabhūto diksamastaṣaḍaṅgaḥ sadāśivārṇavapayaḥpūrṇodadhipakṣaśrīmān āspadātmakaḥ vidyomāpūrṇajñatvakartṛtvalakṣaṇajyeṣṭhācakrarudraśaktyātmakakarṇikaḥ
navaśaktiśivādibhir mūlamaṇḍalatrayakujātmakotpannāpadmāsanapādukāṃ pūjayāmi namaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe āsanapūjānirūpaṇaṃ nāma pañcaviṃśo 'dhyāyaḥ
sūta uvāca
anantaraṃ karanyāsaḥ
vidyākarī śuddhiḥ kāryā
padmamudrāṃ baddhvā mantranyāsaṃ kuryāt
kaiṃ kaniṣṭhāyai namaḥ
naiṃ anāmikāyai namaḥ
maiṃ madhyamāyai namaḥ
taiṃ tarjanyai namaḥ
aṃ aṅguṣṭhāyai namaḥ
lāṃ karatalāyai namaḥ
vāṃ karapṛṣṭhāyai namaḥ
atha dehanyāsaḥ
smaṃ smaṃ maṇibandhāya namaḥ
aiṃ hrīṃ śrīṃ karāsphālāya namaḥ
mahātejorūpaṃ huṃ huṅkāreṇa karāsphālanaṃ kuryāt
aiṃ hrīṃ śrīṃ hrīṃ sphaiṃ namo bhagavate sphaiṃ kubjīkāyai namaḥ
hraṃ hrīṃ hrauṃ ṅa ña ṇa name aghorāmukhi hrāṃ hrīṃ kilikili vicce sthaulyakrośī hrīṃ hrīṃ śrīṃ aiṃ namo bhagavate ūrdhvavaktrāya namaḥ
sphaiṃ kubjikāyai pūrvavaktrāya namaḥ
hrīṃ śrīṃ hrīṃ ṅa ā ña ṇa name dakṣiṇavaktrāya namaḥ
oṃ hrīṃ śrīṃ kilikili paścimavaktrāya namaḥ
oṃ akhoramukhi uttaravaktrāya namaḥ
oṃ namo bhagavate hṛdayāya namaḥ kṣaiṃ kubjikāyai śirase svāhā
hrīṃ krīṃ hrīṃ āṃ ṅa ña ṇa name śikhāyai vaṣaṭ
aghorāmukhi kavacāya huṃ
haiṃ haiṃ īṃ netratrayāya vauṣaṭ
kilikili vicce astrāya phaṭ
aiṃ hrīṃ śrīṃ akhaṇḍamaṇḍalākāramahāśūlamaṇḍalamāya namaḥ aiṃ hrīṃ śrīṃ vāyumaṇḍalāya namaḥ
aiṃ hrīṃ śrīṃ somamaṇḍalāya namaḥ
aiṃ hrīṃ śrīṃ mahākulabodhāvalimaṇḍalāya namaḥ aiṃ hrīṃ śrīṃ mahākaulamaṇḍalāya namaḥ
aiṃ hrīṃ śrīṃ gurumaṇḍalāya namaḥ aiṃ hrīṃ śrīṃ sāmamaṇḍalāya namaḥ aiṃ hrīṃ śrīṃ samagrasiddhayoginīpīṭhāpapīṭhakṣetrepakṣetramahāsaṃtānamaṇḍalāya namaḥ
evaṃ maṇḍalānāṃ dvādaśakaṃ krameṇa pūjyam
iti śrīgāruḍe mahāpurāṇe pūrvakhaṇḍe ācārakāṇḍe karanyāsādinirūpaṇaṃ nāma ṣaḍviṃśo 'dhyāyaḥ
sūta uvāca
oṃ kaṇicikīṇikakrāṇī carvāṇī bhūtahāriṇi phaṇiviṣiṇi virathanārāyayaṇi ume daha daha haste caṇḍe raudre māheśvari mahāmukhi jvālāmukhi śaṅkukarṇi śukamuṇḍe śatruṃ hana hana sarvanāśini svedaya sarvāṅgaśoṇitaṃ tannirīkṣāsi manasā devi saṃmohaya saṃmohaya rudrasya hṛdaye jātā rudrasya hṛdaye sthitā
rudro raudreṇa rūpeṇa tvaṃ devi rakṣa rakṣa māṃ hrūṃ māṃ hrūṃ pha pha pha ṭhaṭhaḥ skandamekhalābālagrahaśatruviṣahārī oṃ śāle māle hara hara viṣoṅkārarahiviṣavege hāṃ hāṃ śavari huṃ śavari ā kaulavegeśe sarve viñcameghamāle sarvanāgādiviṣaharaṇam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe nāgādivividhaviṣaharamantranirūpaṇaṃ nāma saptaviṃśo 'dhyāyaḥ
sūta uvāca
gopālapūjāṃ vakṣyāmi bhuktimuktipradāyinīm
dvāre dhātā vidhātā ca gaṅgāyamunayā saha
śaṅkhapadmanidhī caiva sāraṅgaḥ śarabhaḥ śriyā
pūrve bhadraḥ subhadro dvau dakṣe caṇḍapracaṇḍakau
paścime balaprabalau jayaśca vijayo yajet
uttare śrīścaturdvāre gaṇo durgā sarasvatī
kṣetrasyāgnyādikoṇeṣu dikṣu nāradapūrvakam
siddho gururnalakūbaraṃ koṇe bhagavataṃ yajet
pūrve viṣṇuṃ viṣṇutapo viṣṇuśaktiṃ samarcayet
tato viṣṇuparīvāraṃ madhye śaktiṃ ca kūrmakam
anantaṃ pṛthivīṃ dharmaṃ jñānaṃ vairāgyamagnitaḥ
aiśvaryaṃ vāyupūrvaṃ ca prakāśātmānamuttare
sattvāya prakṛtātmane rajase moharūpiṇe
tamase kandapadmāya yajet kaṃ kākatattvakam
vidyātattvaṃ paraṃ tattvaṃ sūryenduvahnimaṇḍalam
vimalādyā āsanaṃ ca prācyāṃ śrīṃ hrīṃ prapūjayet
gopījanavallabhāya svāhānto manurucyate
aṅgāni yathā cakraṃ ca sucakraṃ ca vicakraṃ ca tathaica
trailokyarakṣakaṃ cakram asurārisudarśanam
hṛdādipūrvakoṇeṣu astraṃ śaktiṃ ca pūrvataḥ
rukmiṇī satyabhāmā ca sunandā nāgnajityapi
lakṣmaṇā mitravindā ca jāmbavatyā suśīlayā
śaṅkhacakragadāpadmaṃ musalaṃ śārṅgamarcayet
khaḍgaṃ pāśāṅkuśaṃ prācyāṃ śrīvatsaṃ kaustubhaṃ yajet
mukuṭaṃ valamālāṃ ca aindrādyāndhvajamukhyakān
kumudādyānviṣvaksenaṃ śriyā kṛṣṇaṃ sahārcayet
japyāddhyānātpūjanācca sarvānkāmān avāpnuyāt
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śrīgopālapūjānirūpaṇaṃ nāmāṣṭāviṃśo 'dhyāyaḥ
hariruvāca
trailokyamohinīṃ vakṣye puruṣottamamukhyakām
pūjāmantrāñchrīdharādyān dharmakāmādidāyakān
oṃ hrīṃ śrīṃ klīṃ hrūṃ oṃ namaḥ
puruṣottama apratirūpa lakṣmīnivāsa jagatkṣobhaṇa sarvastrīhṛdayadāraṇa tribhuvanamadonmādanakara surāsuramanujasundarī janamanāṃsi tāpaya tāpaya śoṣaya śoṣaya māraya māraya stambhaya stambhaya drāvaya drāvaya ākarṣaya ākarṣaya paramasubhaga sarvasaubhāgyakara sarvakāmaprada amukaṃ hana hana cakreṇa gadayā khaḍgena sarvabāṇair bhinddhi bhinddhi pāśena kuṭṭa kuṭṭa aṅkuśena tāḍaya tāḍaya turu turu kiṃ tiṣṭhasi tāraya tāraya yāvatsamīhitaṃ me siddhaṃ bhavati hrīṃ phaṭ namaḥ
oṃ śrīṃ śrīdharāya trailokyamohanāya namaḥ
klīṃ puruṣottamāya trailokyamohanāya namaḥ
oṃ viṣṇave trailokyamohanāya namaḥ
oṃ śrīṃ klīṃ trailokyamohanāya viṣṇave namaḥ
trailokyamohanā mantrāḥ sarve sarvārthasādhakāḥ
sarve cintyā pṛthag vāpi vyāsātsaṃkṣepato 'thavā
āsanaṃ mūrtimantraṃ ca homādyaṅgaṣaḍaṅgakam
cakraṃ gadāṃ ca khaḍgaṃ ca musalaṃ śaṃmakhaśarṅgakam
śaraṃ pāśaṃ cāṅkuśaṃ ca lakṣmīgaruḍasaṃyutam
viṣvaksenaṃ vistarādvānaraḥ sarvamavāpnuyāt
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe trailokyamohinīpūjanavidhir nāmaikonatriṃśo 'dhyāyaḥ
sūta uvāca
vistareṇa pravakṣyāmi śrīdharasyārcanaṃ śubham
parivāraśca sarveṣāṃ samo jñeyo hi paṇḍitaiḥ
oṃ śrāṃ hṛdayāya namaḥ
oṃ śrīṃ śirase svāhā
oṃ śrūṃ śikhāyai vauṣaṭ
oṃ śraiṃ kavacāya huṃ
oṃ śrauṃ netratrayāya vauṣaṭ
oṃ śraḥ astrāya phaṭ iti
darśayedātmano mudrāṃ śaṅkhacakragadādikām
dhyātvātmānaṃ śrīdharākhyaṃ śaṅkhacakragadādharam
tatastaṃ pūjayeddevaṃ maṇḍale svastikādike
āsanaṃ pūjayedādau devadevasya śārṅgiṇaḥ
ebhir mantrair mahādeva tānmantrāñchṛṇu śaṅkara
oṃ śrīdharāsanadevatāḥ āgacchatā
oṃ samastaparivārāyācyutāsanāya namaḥ
oṃ dhātre namaḥ
oṃ vidhātre namaḥ
oṃ gaṅgāyai namaḥ
oṃ yamunāyai namaḥ
oṃ ādhāraśaktyai namaḥ
oṃ kūrmāya namaḥ
oṃ anantāya namaḥ
oṃ pṛthivyai namaḥ
oṃ dharmāya namaḥ
oṃ jñānāya namaḥ
oṃ vairāgyāya namaḥ
oṃ aiśvaryāya namaḥ
oṃ adharmāya namaḥ
oṃ ajñānāya namaḥ
oṃ avairāgyāya namaḥ
oṃ anaiśvaryāya namaḥ
oṃ kandāya namaḥ
oṃ nālāya namaḥ
oṃ padmāya namaḥ
oṃ vimalāyai namaḥ
oṃ utkarṣiṇyai namaḥ
oṃ jñānāyai namaḥ
oṃ kriyāyai namaḥ
oṃ yogāyai namaḥ
oṃ prahvyai namaḥ
oṃ satyāyai namaḥ
oṃ īśānāyai namaḥ
oṃ anugrahāyai namaḥ
arcayitvā samaṃ rudraṃ harimāvāhya saṃyajet
mantrairebhirmahāprājñaḥ sarvapāpapraṇāśanaiḥ
oṃ hrīṃ śrīdharāya trailokyamohanāya viṣṇave namaḥ āgaccha
oṃ śriyai namaḥ
oṃ śrāṃ hṛdayāya namaḥ
oṃ śrīṃ śirase namaḥ
oṃ śrūṃ śikhāyai namaḥ
oṃ śraiṃ kavacāya namaḥ
oṃ śrauṃ netratrayāya namaḥ
oṃ śraḥ astrāya namaḥ
oṃ śaṅkhāya namaḥ
oṃ padmāya namaḥ
oṃ cakrāya namaḥ
oṃ gadāyai namaḥ
oṃ śrīvatsāya namaḥ
oṃ kaustubhāya namaḥ
oṃ vanamālāyai namaḥ
oṃ pītāmbarāya namaḥ
oṃ brahmaṇe namaḥ
oṃ nāradāya namaḥ
oṃ gurubhyo namaḥ
oṃ indrāya namaḥ
oṃ agnaye namaḥ
oṃ yamāya namaḥ
oṃ nirṛtaye namaḥ
oṃ varuṇāya namaḥ
oṃ vāyave namaḥ
oṃ somāya namaḥ
oṃ īśānāya namaḥ
oṃ anantāya namaḥ
oṃ brahmaṇe namaḥ
oṃ sattvāya namaḥ
oṃ rajase namaḥ
oṃ tamase namaḥ
oṃ viṣvaksenāya namaḥ
abhiṣekaṃ tathā vastraṃ tato yajñopavītakam
gandhaṃ puṣpaṃ tathā dhūpaṃ dīpamannaṃ pradakṣiṇam
dadyādebhirmahāmantraiḥ samarpyātha japenmanum
śatamaṣṭottaraṃ cāpi japtvā hyatha samarpayet
tato muhūrtamekaṃ tu dhyāyeddevaṃ hṛdi sthitam
śuddhasphaṭikasaṃkāśaṃ sūryakoṭisamaprabham
prasannavadanaṃ saumyaṃ sphuranmakarakuṇḍalam
kirīṭinamudārāṅgaṃ vanamālāsamanvitam
parabrahmasvarūpaṃ ca śrīdharaṃ cintayetsudhīḥ
anena caiva stotreṇa stuvīta parameśvaram
śrīnivāsāya devāya namaḥ śrīpataye namaḥ
śrīdharāya saśārṅgāya śrīpradāya namonamaḥ
śrīvallabhāya śāntāya śrīmate ca namonamaḥ
śrīparvatanivāsāya namaḥ śreyaskarāya ca
śreyasāṃ pataye caiva hyāśramāya namonamaḥ
namaḥ śreyaḥ svarūpāya śrīkarāya namonamaḥ
śaraṇyāya vareṇyāya namo bhūyo namonamaḥ
stotraṃ kṛtvā namaskṛtya devadevaṃ visarjayet
iti rudra samākhyātā pūjā viṣṇormahātmanaḥ
yaḥ karoti mahābhaktyā sa yāti paramaṃ padam
iṃ yaḥ paṭhate 'dhyāyaṃ viṣṇupūjāprakāśakam
sa vidhūyeha pāpāni yāti viṣṇoḥ paraṃ padam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śrīdharārcanavidhir nāma triṃśo 'dhyāyaḥ
rudra uvāca
bhūya evaṃ jagannātha pūjāṃ kathaya me prabho
yayā tareyaṃ saṃsārasāgaraṃ hyatidustaram
hariruvāca
arcanaṃ viṣṇudevasya vakṣyāmi vṛṣabhadhvaja
tacchṛṇuṣva mahābhāga bhuktimuktipradaṃ śubham
kṛtvā snānaṃ tataḥ sandhyāṃ tato yāgagṛhaṃ vrajet
prakṣālya pāṇī pādau ca ācamya ca viśeṣataḥ
mūlamantraṃ samastaṃ tu hastayorvyāpakaṃ nyaset
mūlamantraṃ ca devasya śṛṇu rudra vadāmi te
oṃ śrīṃ hrīṃ śrīdharāya viṣṇave namaḥ
ayaṃ mantraḥ sureśasya viṣṇorīśasya vācakaḥ
sarvavyādhiharaścaiva sarvagrahaharastathā
sarvapāpaharaścaiva bhuktimuktipradāyakaḥ
aṅganyāsaṃ tataḥ kuryād ebhir mantrair vicakṣaṇaḥ
oṃ hāṃ hṛdayāya namaḥ
oṃ hīṃ śirase svāhā
oṃ hūṃ śikhāyai vaṣaṭ
oṃ haiṃ kavacāya huṃ
oṃ hauṃ netratrayāya vauṣaṭ
oṃ haḥ astrāya phaṭ
iti mantraḥ samākhyāto mayā te prabhaviṣṇunā
nyāsaṃ kṛtvātmano mudrāṃ darśayed vijitātmavān
tato dhyāyetparaṃ viṣṇuhṛtkoṭarasamāśritam
śaṅkhacakrasamāyuktaṃ kundendudhavalaṃ harim
śrīvatsakaustubhayutaṃ vanamālāsamanvitam
ratnahārakirīṭena saṃyuktaṃ parameśvaram
ahaṃ viṣṇuriti dhyātvā kṛtvā vai śodhanādikam
yaṃ kṣaiṃ ramiti bījaiśca kaṭhinīkṛtya nāmabhiḥ
aṇḍamutpādya ca tataḥ praṇavenaiva bhedayet
tatra pūrvoktarūpaṃ tu bhāvayitvā vṛṣadhvaja
ātmapūjāṃ tataḥ kuryād randhapuṣpādibhiḥ śubhaiḥ
āvāhya pūjayetsarvā devatā āsanasya yāḥ
mantrairebhirmahādeva tanmantraṃ śṛṇu śaṅkara
viṣṇvāsanadevatā āgacchata
oṃ samastaparivārāyācyutāya namaḥ
oṃ dhātre namaḥ
oṃ vidhātre namaḥ
oṃ gaṅgāyai namaḥ
oṃ yamunāyai namaḥ
oṃ śaṅkhanidhaye namaḥ
oṃ padmanidhaye namaḥ
oṃ caṇḍāya namaḥ
oṃ pracaṇḍāya namaḥ
oṃ dvāraśriyai namaḥ
oṃ ādhāraśaktyai namaḥ
oṃ kūrmāya namaḥ
oṃ anantāya namaḥ
oṃ śriyai namaḥ
oṃ dharmāya namaḥ
oṃ jñānāya namaḥ
oṃ vairāgyāya namaḥ
oṃ aiśvaryāya namaḥ
oṃ adharmāya namaḥ
oṃ ajñānāya namaḥ
oṃ avairāgyāya namaḥ
oṃ anaiśvaryāya namaḥ
oṃ saṃ sattvāya namaḥ
oṃ raṃ rajase namaḥ
oṃ taṃ tamase namaḥ
oṃ kaṃ kandāya namaḥ
oṃ naṃ nālāya namaḥ
oṃ lāṃ padmāya namaḥ
oṃ aṃ arkamaṇḍalāya namaḥ
oṃ soṃ somamaṇḍalāya namaḥ
oṃ vaṃ vahnimaṇḍalāya namaḥ
oṃ vimalāyai namaḥ
oṃ utkarṣiṇyai namaḥ
oṃ jñānāyai namaḥ
oṃ kriyāyai namaḥ
oṃ yogāyai namaḥ
oṃ prahvyai namaḥ
oṃ satyāyai namaḥ
oṃ īśānāyai namaḥ
oṃ anugrahāyai namaḥ
gandhapuṣpādibhis tvetair mantrairetāstu pūjayet
pūjayitvā tato viṣṇuṃ sṛṣṭisaṃhārakāriṇam
āvāhya maṇḍale rudra pūjayet parameśvaram
anena vidhinā rudra sarvapāpaharaṃ param
yathātmani tathā deve nyāsaṃ kurvīta cāditaḥ
mudrāṃ pradarśayetpaścādarghyādīnarpayettataḥ
snānaṃ kuryāttato vastraṃ dadyādācamanaṃ tataḥ
gandhapuṣpaṃ tathā dhūpaṃ dīpaṃ dadyāccaruṃ tataḥ
pradakṣiṇaṃ tato japyaṃ tatastasminsarpayet
aṅgādīnāṃ svamantraiśca pūjāṃ kurvīta sādhakaḥ
devasya mūlamantreṇetyevaṃ viddhi vṛṣadhvaja
mantrāñchṛṇu trinetra tvaṃ kathyamānānmayādhunā
oṃ hāṃ hṛdayāya namaḥ
oṃ hīṃ śirase namaḥ
oṃ hūṃ śikhāyai namaḥ
oṃ haiṃ kavacāya namaḥ
oṃ hauṃ netratrayāya namaḥ
oṃ haḥ astrāya namaḥ
oṃ śriyai namaḥ
oṃ śaṅkhāya namaḥ
oṃ padmāya namaḥ
oṃ cakrāya namaḥ
oṃ gadāyai namaḥ
oṃ śrīvatsāya namaḥ
oṃ kaustubhāya namaḥ
oṃ vanamālāyai namaḥ
oṃ pītāmbarāya namaḥ
oṃ khaḍgāya namaḥ
oṃ musalāya namaḥ
oṃ pāśāya namaḥ
oṃ aṅkuśāya namaḥ
śārṅgāya namaḥ
oṃ śarāya namaḥ
oṃ brahmaṇe namaḥ
oṃ nāradāya namaḥ
oṃ pūrvasiddhebhyo namaḥ
oṃ bhāgavatebhyo namaḥ
oṃ gurubhyo namaḥ
oṃ paramagurubhyo namaḥ
oṃ indrāya surādhipataye savāhanaparivārāya namaḥ
oṃ agnaye tejo'dhipataye savāhanaparivārāya namaḥ
oṃ yamāya pretādhipataye savāhanaparivārāya namaḥ
oṃ nirṛtaye rakṣo'dhipataye savāhanaparivārāya namaḥ
oṃ varuṇāya jalādhipataye savādanaparivārāya namaḥ
oṃ vāyave prāṇādhipataye savāhanaparivārāya namaḥ
oṃ somāya nakṣatrādhipataye savāhanaparivārāya namaḥ
oṃ īśānāya vidyādhipataye savāhanaparivārāya namaḥ
oṃ anantāya nāgādhipataye savāhanaparivārāya namaḥ
oṃ brahmaṇe lokādhipataye savāhanaparivārāya namaḥ
oṃ vajrāya huṃ phaṭ namaḥ
oṃ śaktyai huṃ phaṭ namaḥ
oṃ daṇḍāya huṃ phaṭ namaḥ
oṃ khaḍgāya huṃ phaṭ namaḥ
oṃ pāśāya huṃ phaṭ namaḥ
oṃ dhvajāya huṃ phaṭ namaḥ
oṃ gadāyai huṃ phaṭ namaḥ
oṃ triśūlāya huṃ phaṭ namaḥ
oṃ cakrāya huṃ phaṭ namaḥ
oṃ padmāya huṃ phaṭ namaḥ
oṃ vaiṃ viṣvaksenāya namaḥ
ebhir mantrairmahādeva pūjyā aṅgādayo naraiḥ
pūjayitvā mahātmānaṃ viṣṇuṃ brahmasvarūpiṇam
stuvīta cānayā stutyā paramātmānamavyayam
viṣṇave devadevāya namo vai prabhaviṣṇave
viṣṇave vāsudevāya namaḥ sthitikarāya ca
grasiṣṇave namaścaiva namaḥ pralayaśāyine
devānāṃ prabhave caiva yajñānāṃ prabhave namaḥ
munīnāṃ prabhave nityaṃ yakṣāṇāṃ prabhaviṣṇave
jiṣṇave sarvadevānāṃ sarvagāya mahātmane
brahmendrarudravandyāya sarveśāya namonamaḥ
sarvalokahitārthāya lokādhyakṣāya vai namaḥ
sarvagoptre sarvakartre sarvaduṣṭavināśine
varapradāya śāntāya vareṇyāya namonamaḥ
śaraṇyāya surūpāya dharmakāmārthadāyine
stutvā dhyāyetsvahṛdaye brahmarūpiṇamavyayam
elaṃ tu pūjayedviṣṇuṃ mūlamantreṇa śaṅkara
mūlamantraṃ japedvāpi yaḥ sa yāti naro harim
etatte kathitaṃ rudra viṣṇorarcanamuttamam
rahasyaṃ paramaṃ guhyaṃ bhuktimuktipradaṃ param
etadyaśca paṭhedvidvānviṣṇubhaktaḥ pumānhara
śṛṇuyācchrāvayedvāpi viṣṇulokaṃ sa gacchati
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe viṣṇupūjāvidhir nāmaikatriṃśo 'dhyāyaḥ
maheśvara uvāca
pañcatattvārcanaṃ brūhi śaṅkhacakragadādhara
yena vijñānamātreṇa naro yāti paraṃ padam
hariruvāca
pañcatattvārcanaṃ vakṣye tava śaṅkara suvrata
maṅgalyaṃ maṅgalaṃ divyaṃ rahasyaṃ kāmadaṃ param
tacchṛṇuṣva mahādeva pavitraṃ kalināśanam
eka evāvyayaḥ śāntaḥ paramātmā sanātanaḥ
vāsudevo dhruvaḥ śuddhaḥ sarvavyāpī nirañjanaḥ
sa eva māyāyā deva pañcadhā saṃsthito hariḥ
lokānugrahakṛdviṣṇuḥ sarvaduṣṭavināśanaḥ
vāsudevasvarūpeṇa tathā saṅkarṣaṇena ca
tathā pradyumnarūpeṇāniruddhākhyena ca sthitaḥ
nārāyaṇasvarūpeṇa pañcadhā hyadvayaḥ sthitaḥ
eteṣāṃ vācakānmantrān etāñchṛṇu vṛṣadhvaja
oṃ aṃ vāsudevāya namaḥ
oṃ āṃ saṃkarṣaṇāya namaḥ
oṃ aṃ pradyumnāya namaḥ
oṃ aniruddhāya namaḥ
oṃ oṃ nārāyaṇāya namaḥ
pañca mantrāḥ samākhyātā devānāṃ vācakāstava
sarvapāpaharāḥ puṇyāḥ sarvarogavināśanāḥ
adhunā sampravakṣyāmi pañcatattvārcanaṃ śubham
vidhinā yena kartavyaṃ yairvā mantraiśca śaṅkara
ādau snānaṃ prakurvīta snātvā sandhyāṃ samācaret
arcanāgāramāsādya prakṣālyārghyādikaṃ tathā
ācamyopaviśetprājño baddhāsanamabhīpsitam
śoṣaṇādi tataḥ kuryād aṃ kṣaiṃ ramiti mantrakaiḥ
sāmānyaṃ kaṭhinīkṛtya cāṇḍamutpādayettataḥ
vibhidyāṇḍaṃ tato hyaṇḍe bhāvayet parameśvaram
vāsudevaṃ jagannāthaṃ pītakauśeyavāsasam
sahasrādityasaṅkāśaṃ sphuranmakarakuṇḍalam
ātmano hṛdi padme tu dhyāyettu parameśvaram
tataḥ saṃkarṣaṇaṃ devamātmānaṃ cintayetprabhum
pradyumnamaniruddhaṃ ca śrīmannārāyaṇaṃ tataḥ
indrādīṃśca surāṃstasmāddevadevātsamutthitān
cintayecca tato nyāsaṃ kayyāndvai kārayordvayoḥ
vyāpakaṃ mūlamantreṇa cāṅganyāsaṃ tataḥ param
aṅgamantrairmahādeva tānmantrāñśṛṇu suvrata
oṃ āṃ hṛdayāya namaḥ
oṃ īṃ śirase namaḥ
oṃ ūṃ śikhāyai namaḥ
oṃ aiṃ kavacāya namaḥ
oṃ auṃ netratrayāya namaḥ
oṃ aḥ astrāya phaṭ
oṃ samastaparivārāyācyutāya namaḥ
oṃ dhātre namaḥ
oṃ vidhātre namaḥ
oṃ ādhāraśaktyai namaḥ
oṃ kūrmāya namaḥ
oṃ anantāya namaḥ
oṃ pṛthivyai namaḥ
oṃ dharmāya namaḥ
oṃ dharmāya namaḥ
oṃ jñānāya namaḥ
oṃ vairāgyāya namaḥ
oṃ aiśvaryāya namaḥ
oṃ ajñānāya namaḥ
oṃ anaiśvaryāya namaḥ
oṃ aṃ arkamaṇḍalāya namaḥ
oṃ soṃ somamaṇḍalāya namaḥ
oṃ vaṃ vahnimaṇḍalāya namaḥ
oṃ vaṃ vāsudevāya parabrahmaṇe śivāya tejorūpāya vyāpine sarvadevādhidevāya namaḥ
oṃ pāñcajanyāya namaḥ
oṃ sudarśanāya namaḥ
oṃ gadāyai namaḥ
oṃ padmāya namaḥ
oṃ śriyai namaḥ
oṃ hriyai namaḥ
oṃ puṣṭyai namaḥ
oṃ gītyai namaḥ
oṃ śaktyai namaḥ
oṃ prītyai namaḥ
oṃ indrāya namaḥ
oṃ agnaye namaḥ
oṃ yamāya namaḥ
oṃ nirṛtaye namaḥ
oṃ varuṇāya namaḥ
oṃ vāyave namaḥ
oṃ somāya namaḥ
oṃ īśānāya namaḥ
oṃ anantāya namaḥ
oṃ brahmaṇe namaḥ
oṃ viṣvaksenāya namaḥ
ete mantrāḥ samākhyātāstava rudra samāsataḥ
pūjā caiva prakartavyā maṇḍale svastikādike
oṃ padmāya namaḥ
aṅganyāsaṃ ca kṛtvā tu mudrāḥ sarvāḥ pradarśayet
ātmānaṃ vāsudevaṃ ca dhyātvā caiva pareśvaram
āsanaṃ pūjayetpaścādāvāhya vidhivannaraḥ
dvāre dhāturvidhātuśca pūjā kāryā vṛṣadhvaja
garuḍaṃ pūjayedagre vāsudevasya śaṅkara
śaṅkhādipadmaparyantaṃ madhyadeśe prapūjayet
dharmaṃ jñānaṃ ca vairāgyamaiśvaryaṃ pūrvadeśataḥ
āgneyādiṣvarcayedvai adharmādicatuṣṭayam
maṇḍalatrayamadhye tu kīrtitā hyasanasthitiḥ
pūrvādipadmapatreṣu pūjyāḥ saṃkarṣaṇādayaḥ
karṇikāyāṃ vāsudevaṃ pūjayetparameśvaram
pāñcajanyādayaḥ pūjyāḥ aiśānyādiṣu saṃsthitāḥ
śaktayaścaiva pūrvādau devadevasya śaṅkara
indrādayo lokapālāḥ pūjyāḥ pūrvādiṣu sthitāḥ
adho nāgaṃ tadūrdhvaṃ tu brahmāṇaṃ pūjayetsudhīḥ
iti sthānakramo jñeyo maṇḍale śaṅkara tvayā
āvāhya maṇḍale devaṃ kṛtvā nyāsaṃ tu tasya ca
mudrāṃ pradarśya pādyādīn dadyān mūlena śaṅkara
snānaṃ vastraṃ tathācāmaṃ gandhaṃ puṣpaṃ ca dhūpakam
dīpaṃ naivedyamācāmaṃ namaskāraṃ pradakṣiṇam
kuryācchaṅkara mūlena japaṃ cāpi samarpayet
daṃ stotraṃ japetpaścādvāsudevamanusmaran
oṃ namo vāsudevāya namaḥ saṃkarṣaṇāya ca
pradyumnāya ādidevāyāniruddhāya namonamaḥ
namo nārāyaṇāyaiva narāyaṇāṃ pataye namaḥ
narapūjyāya kīrtyāya stutyāya varadāya ca
anādinidhanāyaiva purāṇāya namonamaḥ
sṛṣṭisaṃhārakartre ca brahmaṇaḥ pataye namaḥ
mano vai vedavedyāya śaṅkhacakradharāya ca
kalikalmaṣahartre ca sureśāya namonamaḥ
saṃkāravṛkṣachettre ca māyābhettre namonamaḥ
bahurūpāya tīrthāya triguṇāyāguṇāya ca
brahmaviṣṇvīśarūpāya mokṣadāya namonamaḥ
mokṣadvārāya dharmāya nirmāṇāya namonamaḥ
sarvakāmapradāyaiva parabrahmasvarūpiṇe
saṃsārasāgare ghore nimagnaṃ māṃ samuddhara
tvadanyo nāsti deveśa nāsti trātā jagatprabho
tvāmava sarvagaṃ viṣṇuṃ gato 'haṃ śaraṇaṃ gataḥ
jñānadīpapradānena tamomuktaṃ prakāśaya
evaṃ stuvīta deveśaṃ sarvakleśavināśanam
anyaiśca vādakeḥ stotraiḥ stutvā vai nīlalohita
pañcatattvasamāyuktaṃ dhyāyed viṣṇuṃ naro hṛdi
visarjayettato devamiti pūjā prakīrtitā
sarvakāmapradā śreṣṭhā vāsudevasya śaṅkara
etatpūjanamātreṇa kṛtakṛtyo bhavennaraḥ
idaṃ ca yaḥ paṭhedrudra pañcatattvārcanaṃ naraḥ
śṛṇuyācchrāvayed vāpi viṣṇulokaṃ sa gacchati
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe pañcatattvārcanavidhir nāma dvātriṃśo 'dhyāyaḥ
rudra uvāca
sudarśanasya pūjāṃ me vada śaṅkhagadādhara
graharogādikaṃ sarvaṃ yatkṛtvā nāśameti vai
hariruvāca
sudarśanasya cakrasya śṛṇu pūjāṃ vṛṣadhvaja
snānamādau prakurvīta pūjayecca hariṃ tataḥ
mūlamantreṇa vai nyāsaṃ mūlamantraṃ śṛṇuṣva ca
sahasrāraṃ huṃ phaṭ namo mantraḥ praṇavapūrvakaḥ
kathitaḥ sarvaduṣṭānāṃ nāśako mantrabhedakaḥ
dhyāyet sudarśanaṃ devaṃ hṛdi padme 'male śubhe
śaṅkhacakragadāpadmadharaṃ saumyaṃ kirīṭinam
āvāhya maṇḍale devaṃ pūrvoktavidhinā hara
pūjayed randhapuṣpādyair upacārair maheśvara
pūjayitvā japenmantraṃ śatamaṣṭottaraṃ naraḥ
evaṃ yaḥ kurute rudra cakrasyārcanamuttamam
sarvarogavinirmukto viṣṇulokaṃ samāpnuyāt
etatstotraṃ japetpaścātsarvavyādhivināśanam
namaḥ sudarśanāyaiva sahasrādityavarcase
jvālāmālāpradīptāya sahasrārāya cakṣuṣe
sarvaduṣṭavināśāya sarvapātakamardine
sucakrāya vicakrāya sarvamantravibhedine
prasavitre jagaddhātre jagadvidhvaṃsine namaḥ
pālanārthāya lokānāṃ duṣṭāsuravināśine
ugrāya caiva saumyāya caṇḍāya ca namonamaḥ
namaścakṣuḥ kvarūpāya saṃsārabhayabhedine
māyāpañjarabhettre ca śivāya ca namonamaḥ
grahātigraharūpāya grahāṇāṃ pataye namaḥ
kālāya mṛtyave caiva bhīmāya ca namonamaḥ
bhaktānugrahadātre ca bhaktagoptre namonamaḥ
viṣṇurūpāya śāntāya cāyudhānāṃ dharāya ca
viṣṇuśastrāya cakrāya namo bhūyo namonamaḥ
iti stotraṃ mahāpuṇyaṃ cakrasya tava kīrtitam
yaḥ paṭhetparayā bhaktyā viṣṇulokaṃ sa gacchati
cakrapūjāvidhiṃ yaśca paṭhed rudra jitendriyaḥ
sa pāpaṃ bhasmasātkṛtvā viṣṇulokāya kalpate
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sudarśanapūjāvidhir nāma trayastriṃśo 'dhyāyaḥ
rudra uvāca
punardevārcanaṃ brūhi hṛṣīkeśa gadādhara
śṛṇvato nāsti tṛptirme gadatastava pūjanam
hariruvāca
hayagrīvasya devasya pūjanaṃ kathayāmi te
tacchṛṇuṣva jagannātho yena viṣṇuḥ pratuṣyati
mūlamantraṃ mahādeva hayagrīvasya vācakam
pravakṣyāmi paraṃ puṇyaṃ tadādau śṛṇu śaṅkara
oṃ saiṃ kṣaiṃ śirase namaḥ iti praṇavasaṃyutaḥ
ayaṃ navākṣaro mantraḥ sarvavidyāpradāyakaḥ
asyāṅgāni mahādeva tāñchṛṇuṣva vṛṣadhvaja
oṃ kṣāṃ hṛdayāya namaḥ
oṃ kṣīṃ śirase svāhā śiraḥ proktaṃ kṣūṃ vaṣaṭ tathā
oṃ kārayuktā devasya śikhā jñeyā vṛṣadhvaja
oṃ kṣaiṃ kavacāya huṃ vai kavacaṃ parikīrtitam
oṃ kṣaiṃ netratrayāya vauṣaṭ netraṃ devasya kīrtitam
oṃ haḥ astrāya phaṭ astraṃ devasya kīrtitam
pūjāvidhiṃ pravakṣyāmi tanme nigadataḥ śṛṇu
ādau snātvā tathācamya tato yāgagṛhaṃ vrajet
tataḥ praviśya vidhivat kuryād vaṃ śoṣaṇādikam
yaṃ kṣaiṃ ramiti bījaiśca kaṭhinīkṛtya lamiti
aṇḍamutpādya ca tataḥ oṃ kāreṇaiva bhedayet
aṇḍamadhye hayagrīvamātmānaṃ paricintayet
śaṅkhakundendudhavalaṃ mṛṇālarajataprabham
gokṣīrasadṛśaṃ tadvat sūryakoṭisamaprabham
śaṅkhaṃ cakraṃ gadāṃ padmaṃ dhārayantaṃ caturbhujam
kirīṭinaṃ kuṇḍalinaṃ vanamālāsamanvitam
sucakraṃ sukapolaṃ ca pītāmbaradharaṃ vibhum
bhāvayitvā mahātmānaṃ sarvadevaiḥ samanvitam
aṅgamantraistato nyāsaṃ mūlamantreṇa vai tathā
tataśca darśayenmudrāṃ śaṅkhapadmādikāṃ śubhām
dhyāyeddhyātvārcayedviṣṇuṃ mūlamantreṇa śaṅkara
tataścāvāhayedrudra devatā āsanasya yāḥ
oṃ hayagrīvāsanasya āgacchata ca devatāḥ
āvāhya maṇḍale tāstu pūjayetsvastikādike
dvāre dhāturvidhātuśca pūjā kāryā vṛṣadhvaja
samastaparivārāya acyutāya nama iti
asya madhye 'rcanaṃ kāryaṃ dvāre gaṅgāṃ ca pūjayet
yamunāṃ ca mahādevīṃ śaṅkhapadmanidhī tathā
garuḍaṃ pūjayedagre madhye śaktiṃ ca pūjayet
ādhārākhyāṃ mahādeva tataḥ kūrmaṃ samarcayet
anantaṃ pṛthivīṃ paścāddharmajñāne tato 'rcayet
vairāgyamatha caiśvaryamāgneyādiṣu pūjayet
adharmājñānāvairāgyānaiśrargyādīṃs tu pūrvataḥ
sattvaṃ rajastamaścaiva madhyadeśe 'tha pūjayet
kandaṃ nālaṃ ca padmaṃ ca madhye caiva prapūjayet
arkasomāgnisaṃjñānāṃ maṇḍalānāṃ hi pūjanam
madhyadeśe prakartavyamiti rudra prakīrtitam
vimalotkarṣiṇī jñānā kriyāyoge vṛṣadhvaja
prahvī satyā tatheśānānugrahau śaktayo hyamūḥ
pūrvādiṣu ca patreṣu pūjyāśca vimalādayaḥ
anugrahā karṇikāyāṃ pūjyā śreyo'rthibhir naraiḥ
praṇavādyair namo'ntaiśca caturthyantaiśca nāmabhiḥ
mantrairebhirmahādeva āsanaṃ paripūjayet
snānagandhapradānena puṣpadhūpapradānataḥ
dīpanaivedyadānena āsanasyārcanaṃ śubham
kartavyaṃ vidhinānena iti te hara kīrtitam
tataścāvāhayeddevaṃ hayagrīvaṃ sureśvaram
vāmanāsāpuṭenaiva āgacchantaṃ vicintayet
āgacchataḥ prayogeṇa mūlamantreṇa śaṅkara
āvāhanaṃ prakartavyaṃ devadevasya śaṅkhinaḥ
āvāhya maṇḍale tasya nyāsaṃ kuryādatandritaḥ
nyāsaṃ kṛtvā ca tatrasthaṃ cintayetparameśvaram
hayagrīvaṃ mahādevaṃ surāsuranamaskṛtam
indrādilokapālaiśca saṃyuktaṃ viṣṇumavyayam
dhyātvā pradarśayenmudrāḥ śaṅkhacakrādikāḥ śubhāḥ
pādyārghyācamanīyāni tato dadyācca viṣṇave
snāpayecca tato devaṃ padmanābhamanāmayam
devaṃ saṃsthāpya vidhivadvastraṃ dadyādvṛṣadhvaja
tato hyācamanaṃ dadyādupavītaṃ tataḥ śubham
tataśca maṇḍale rudra dhyāyeddevaṃ pareśvaram
dhyātvā pādyādikaṃ bhūyo dadyāddevāya śaṅkara
dadyādbhairavadevāya mūlamantreṇa śaṅkara
oṃ kṣāṃ hṛdayāya namaḥ anena hṛdayaṃ yajet
oṃ kṣīṃ śirase namaśca śirasaḥ pūjanaṃ bhavet
oṃ kṣūṃ śikhāyai namaśca śikhāmetena pūjayet
oṃ kṣaiṃ kavacāya namaḥ kavacaṃ paripūjayet
oṃ kṣaiṃ netrāya namaśca netraṃ cānena pūjayet
oṃ kṣaḥ astrāya nama iti astraṃ cānena pūjayet
hṛdayaṃ ca śiraścaiva śikhāṃ ca kavacaṃ tathā
pūrvādiṣu pradeśeṣu hyetāstu paripūjayet
koṇeṣvastraṃ yajedrudra netraṃ madhye prapūjayet
pūjayetparamāṃ devīṃ lakṣmīṃ lakṣmīpradāṃ śubhām
śaṅkhaṃ padmaṃ tathā cakraṃ gadāṃ pūrvādito 'rcayet
khaḍgaṃ ca musalaṃ pāśamaṅkuśaṃ saśaraṃ dhanuḥ
pūjayetpūrvato rudra ebhirmantraiḥ svanāmakaiḥ
śrīvatsaṃ kaustubhaṃ mālāṃ tathā pītāmbaraṃ śubham
pūjayetpūrvato rudra śaṅkhacakragadādharam
brahmāṇaṃ nāradaṃ siddhaṃ guruṃ paraguruṃ tathā
gurośca pāduke tadvatparamasya gurostathā
indraṃ savāhanaṃ cātha parivārayutaṃ tathā
agniṃ yamaṃ nirṛtiṃ ca varuṇaṃ vāyumeva ca
somamīśānamevaṃ vai brahmāṇaṃ paripūjayet
pūrvādikordhvaparyantaṃ pūjayedvṛṣabhadhvaja
vajraṃ śaktiṃ tathā daṇḍaṃ khaḍgaṃ pāśaṃ dhvajaṃ gadām
triśūlaṃ cakrapadme ca āyudhānyatha pūjayet
viṣvaksenaṃ tato devamaiśānyāṃ diśi pūjayet
ebhirmantrair namo'ntaiśca praṇavādyairvṛṣadhvaja
pūjā kāryā mahādeva hyanantasya vṛṣadhvaja
devasya mūlamantreṇa pūjā kāryā vṛṣadhvaja
gandhaṃ puṣpaṃ tathā dhūpaṃ dīpaṃ naivedyameva ca
pradakṣiṇaṃ namaskāraṃ japyaṃ tasmai samarpayet
stuvīta cānyā stutyā praṇavādyairvṛṣadhvaja
oṃ namo hayaśirase vidyādhyakṣāya vai namaḥ
namo vidyāsvarūpāya vidyādātre namonamaḥ
namaḥ śāntāya devāya triguṇāyātmane namaḥ
surāsuranihantre ca sarvaduṣṭavināśine
sarvalokādhipataye brahmarūpāya vai namaḥ
namaśceśvaravandyāya śaṅkhacakradharāya ca
nama ādyāya dāntāya sarvasattvahitāya ca
triguṇāyāguṇāyaiva brahmaviṣṇusvarūpiṇe
kartre hartre sureśāya sarvagāya namonamaḥ
ityevaṃ saṃstavaṃ kṛtvā devadevaṃ vicintayet
hṛtpadme vimale rudra śaṅkhacakragadādharam
sūryakoṭipratīkāśaṃ sarvāvayavasundaram
hayagrīvo mahīśeśaṃ paramātmānamavyayam
iti te kathitā pūjā hayagrīvasya śaṅkara
yaḥ paṭhet parayā bhaktyā sa gacchetparamaṃ padam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe hayagrīvapūjāvidhir nāma catustriṃśo 'dhyāyaḥ
hariruvāca
nyāsādikaṃ pravakṣyāmi gāyatryāḥ śṛṇu śaṅkara
viśvāmitrarṣiścaiva savitā cātha devatā
brahmaśīrṣā rudraśikhā viṣṇorhṛdayasaṃśritā
viniyogaikanayanā kātyāyanasagotrajā
trailokyacaraṇā jñeyā pṛthivīkukṣisaṃsthitā
evaṃ jñātvā tu gāyattrīṃ japeddvādaśalakṣakam
tripadāṣṭākṣarā jñeyā catuṣpādā ṣaḍakṣarā
jape ca tripadā proktā arcane ca catuṣpadā
nyāse jape tathā dhyāne agnikārye tathārcane
gāyattrīṃ vinyasennityaṃ sarvapāpapraṇāśinīm
pādāṃguṣṭhe gulphamadhye jaṅghayorviddhi jānunoḥ
ūrvorguhye ca vṛṣaṇe nāḍyāṃ nābhau tanūdare
stanayorhṛdi kaṇṭhauṣṭhamukhe tāluni cāṃsayoḥ
netre bhuvār lalāṭe ca pūrvasyāṃ dakṣiṇottare
paścime mūrdhni cākāraṃ nyasedvarṇānvadāmyaham
indranīlaṃ ca vahniṃ ca pītaṃ śyāmaṃ ca kāpilam
śvetaṃ vidyutprabhaṃ tāraṃ kṛṣṇaṃ raktaṃ krameṇa tat
śyāmaṃ śuklaṃ tathā pītaṃ śvetaṃ vai padmarāgavat
śaṅkhavarṇaṃ pāṇḍuraṃ ca raktaṃ cāsavasannibham
arkavarṇasamaṃ saumyaṃ śaṅkhābhaṃ śvetameva ca
yadyatspṛśati hastena yacca paśyati cakṣuṣā
pūtaṃ bhavati tatsarvaṃ gāyattryā na paraṃ viduḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe gāyatrīnyāsanirūpaṇaṃ nāma pañcatriṃśo 'dhyāyaḥ
hariruvāca
sandhyāvidhiṃ pravakṣyāmi śṛṇu rudrāghanāśanam
prāṇāyāmatrayaṃ kṛtvā sandhyāsnānamupakramet
sapraṇavāṃ savyāhṛtiṃ gāyattrīṃ śirasā saha
triḥ paṭhed āyatapraṇaḥ prāṇāyāmaḥ sa ucyate
manovākkāyajaṃ doṣaṃ prāṇāyāmairdaheddvijaḥ
tasmātsarveṣu kāleṣu prāṇāyāmaparo bhavet
sāyamagniśca metyuktā prātaḥ sūryetyapaḥ pibet
āpaḥ punantu madhyāhne upaspṛśya yathāvidhi
āpohiṣṭhetyṛcā kuryānmārjanaṃ tu kuśodakaiḥ
praṇavena tu saṃyuktaṃ kṣipedvāri pade pade
rajastamaḥsvamohotthāñ jāgratsvapnasuṣuptijān
vāṅmanaḥkarmajān doṣān navaitān navabhir dahet
samuddhṛtyodakaṃ pāṇau japtvā ca drupadāṃ kṣipet
tripaḍaṣṭau dvādaśadhā vartayedaghamarpaṇam
udutyañcitram ityābhyām upatiṣṭheddivākaram
divā rātrau ca yatpāpaṃ sarvaṃ naśyati tatkṣaṇāt
pūrvasaṃdhyāṃ japaṃstiṣṭhetpaścimāmupaviśya ca
mahāvyāhṛtisaṃyuktāṃ gāyattrīṃ praṇavānvitām
daśabhirjanmajanitaṃ śatena tu purā kṛtam
triyugaṃ tu sahasreṇa gāyattrī hanti duṣkṛtam
raktā bhavati gāyattrī sāvitrī śuklavarṇikā
kṛṣṇā sarasvatī jñeyā saṃdhyātrayamudāhṛtam
oṃ bhūrvinyasya hṛdaye oṃ bhuvaḥ śirasi nyaset
oṃ svariti śikhāyāṃ ca gāyattryāḥ prathamaṃ padam
vinyasetkavace vidvāndvitīyaṃ netrayornyaset
tṛtīyenāṅgavinyāsaṃ caturthaṃ sarvato nyaset
saṃdhyākāle tu vinyasya japedvai vedamātaram
śivastasyāstu sarvāhne prāṇāyāmaparaṃ nyaset
tripadā yā tu gāyattrī brahmaviṣṇumaheśvarī
viniyogamṛṣicchando jñātvā tu japamārabhet
sarvapāpavinirmukto brahmalokamavāpnuyāt
parorajasi sāvadoṃ turīyapadamīritam
taṃ hanti sūryaḥ sandhyāyāṃ nopāstiṃ kurute tu yaḥ
turīyasya padasyāpi ṛṣirnirmala eva ca
chandastu devī gāyattrī paramātmā ca devatā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe saṃdhyāvidhirnāma ṣaṭtriṃśo 'dhyāyaḥ
hariruvāca
gāyattrī paramā devī bhuktimuktipradā ca tām
yo japettasya pāpāni vinaśyanti mahāntyapi
gāyattrīkalpamākhyāsye bhuktimuktipradaṃ ca tat
aṣṭottaraṃ sahasraṃ vā athavāṣṭaśataṃ japet
trisandhyaṃ brahmalokī syācchataṃ japtvā jalaṃ pibet
saṃdhyāyāṃ sarvapāpaghnīṃ devīmāvāhya pūjayet
bhūr bhuvaḥ svaḥ svamantreṇa yutāṃ dvādaśanāmabhiḥ
gāyatryai namaḥ
sāvitryai sarasvatyai namonamaḥ
vedamātre ca sāṃkṛtyai brahmāṇī kauśikī kramāt
sādhvyai sarvārthasādhinyai sahasrākṣyai ca bhūrbhuvaḥ
svarevaṃ juhuyād agnau samidājyaṃ haviṣyakam
aṣṭottarasahasraṃ vāpyathavāṣṭaśataṃ ghṛtam
dharmakāmādisiddhyarthaṃ juhuyātsarvakarmasu
pratimāṃ candanasvarṇanirmitāṃ pratipūjya ca
yathā lakṣaṃ tu japtavyaṃ payomūlaphalārśanaiḥ
ayutadvayahomena sarvakāmānavāpnuyāt
uttare śikhare jātā bhūmyāṃ parvatavāsinī
brahmaṇā samanujñātā gaccha devi yathāsukham
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe gāyatrīkalpanirūpaṇaṃ nāma saptatriṃśo 'dhyāyaḥ
hariruvāca
navamyādau yajeddurgāṃ hrīṃ durge rakṣiṇīti ca
mātarmātarvare durge sarvakāmārthasādhani
anena balidānena sarvakāmānprayaccha me
gaurī kālī umā durgā bhadrā kāntiḥ sarasvatī
maṅgalā vijayā lakṣmīḥ śivā nārāyaṇī kramāt
mārge tṛtīyāmārabhya pūjayenna viyogabhāk
aṣṭādaśabhujāṃ kheṭakaṃ ghaṇṭāṃ darpaṇaṃ tarjanīm
dhanurdhvajaṃ ḍamarukaṃ paraśuṃ pāśameva ca
śaktimudraraśūlāni kapālaśarakāṅkuśān
vajraṃ cakraṃ śalākāṃ ca aṣṭādaśabhujāṃ smaret
mantraḥ śrībhagavatyāśca pravakṣyāmi japādikam
oṃ namo bhagavati cāmuṇḍe śmaśānavāsini kapālahaste mahāpretasamārūḍhe mahāvimānamālākule kālarātri bahugaṇaparivṛte mahāmukhe bahubhuje sughaṇṭāḍamarukiṅkiṇīke aṭṭāṭṭahāse kilikili huṃ sarvanādaśabdabahule gajacarmaprāvṛtaśarīre rudhiramāṃsadigdhe lolagrajihve mahārākṣasi raudradaṃṣṭrākarāle bhīmāṭṭāṭṭahāse sphuritavidyutsamaprabhe cala cala karālanetre hilihili lalajjihve hraiṃ hrīṃ bhṛkuṭimukhi oṃ kārabhadrāsane kapālamālāveṣṭite jaṭāmukuṭaśaśāṅkadhāriṇi aṭṭāṭṭahāse kilikili huṃhuṃ daṃṣṭrāghorāndhakāriṇi sarvavighnavināśini idaṃ karma sādhaya sādhaya śīghraṃ kuru kuru kaha kaha aṅkuśe samanupraveśaya vargaṃ vargaṃ kampaya kampaya cala cala cālaya cālaya rudhiramāṃsamadyapriye hana hana kuṭṭa kuṭṭa chinda chinda māraya māraya anubūma anubūma vajraśarīraṃ sādhaya sādhaya trailokyagatamapi duṣṭamaduṣṭaṃ vā gṛhītamagṛhītam āveśaya āveśaya krāmaya krāmaya nṛtya nṛtya bandha bandha valga valga koṭarākṣi ūrdhvakeśi ulūkavadane karakiṅkiṇi karaṅkamālādhāriṇi daha daha paca paca gṛhṇa gṛhṇa maṇḍalamadhye praveśaya praveśaya kiṃ vilambasi brahmasatyena viṣṇusatyena ṛṣisatyena rudrasatyena āveśaya āveśaya kilikili khili khili mili mili cili cili vikṛtarūpadhāriṇi kṛṣṇabhujaṅga veṣṭitaśarīra sarvagrahāveśini pralambhoṣṭhi bhrūmagnanāsike vikaṭamukhi kapilajaṭe brāhmi bhañja bhañja jvala jvala kālamukhi khala khala kharakharaḥ pātaya pātaya raktākṣi dhūrṇāpaya dhūrṇāpaya bhūmiṃ pātaya pātaya śiro gṛhṇa gṛhṇa cakṣur mīlaya mīlaya bhañja bhañja pādau gṛhṇa gṛhṇa mudrāṃ sphoṭaya sphoṭaya huṃ hūṃ phaṭ vidāraya vidāraya triśūlena bhedaya bhedaya vajreṇa
hana hana daṇḍena tāḍaya tāḍaya cakreṇa chedaya chedaya śaktinā bhedaya bhedaya daṃṣṭrayā daṃśaya daṃśaya kīlakena kīlaya kīlaya kartārikayā pāṭaya pāṭaya aṅkuśena gṛhṇa gṛhṇa brahmāṇi ehi ehi māheśvari ehi ehi kaumāri ehi ehi vārāhi ehi ehi
aindri ehi ehi cāmuṇḍe ehi ehi vaiṣṇavi ehi ehi himavantacāriṇi ehi ehi kailāsavāriṇi ehi ehi paramantraṃ chinddhi chinddhi kilikili bimbe aghore ghorarūpiṇi cāmuṇḍe rurukrodhāndhaviniḥsṛte asurakṣayaṅkari ākāśagāmini pāśena bandha bandha samaye tiṣṭha tiṣṭha maṇḍalaṃ praveśaya praveśaya pātaya pātaya gṛhṇa gṛhṇa mukhaṃ bandha bandha cakṣur bandhaya bandhaya hṛdayaṃ bandha bandha hastapādau ca bandha bandha duṣṭagrahān sarvān bandha bandha diśāṃ bandha bandha vidiśāṃ bandha bandha ūrdhvaṃ bandha bandha adhastād bandha bandha bhasmanā pānīyena mṛttikayā sarṣapairvā āveśaya āveśaya pātaya pātaya cāmuṇḍe kilikili vicche hrīṃ phaṭ svāhā
aṣṭottarapadānāṃ hi mālā mantramayī japaḥ
ekaikapadam aṣṭasahasradhā trimadhurāktatilāṣṭasahasrahāmeḥ
mahāmāṃsena trimadhurāktena aṣṭottarasahasraṃ ca ekaikaṃ ca padaṃ yajet
tilāṃstrimadhurāktāṃśca sahasraṃ cāṣṭa homayet
mahāmāṃsaṃ trimadhurād athavā sarvakarmakṛt
vārisarṣapabhasmādikṣepādyuddhādike jayaḥ
aṣṭāviṃśabhujā dhyeyā aṣṭādaśabhujāthavā
dvādaśāṣṭabhujā vāpi dhyeyā vāpi caturbhujā
asikheṭānvitau hastau gadādaṇḍayutau parau
śaracāpayutau cānyau khaḍgamudrarasaṃyutau
khaṅkhaghaṇṭānvitau cānyau dhvajadaṇḍayutau parau
anyau paraśucakrāḍhyau ḍamarudarpaṇānvitau
śaktihastāśritau cānyau raṭoṇī musalānvitau
pāśatomarasaṃyuktau ḍhakrāpaṇavasaṃyutau
tarjayantī pareṇaiva anyaṃ kalakaladhvanim
abhayasvastikādyau ca mahiṣaghnī ca siṃhagā
jaya tvaṃ kila bhūteśe sarvabhūtasamāvṛte
rakṣa māṃ nijabhūtebhyo baliṃ gṛhṇa namo 'stu te
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe durgājapapūjābalimantranirūpaṇaṃ nāmāṣṭatriṃśo 'dhyāyaḥ
rudra uvāca
punardevārcanaṃ brūhi saṃkṣepeṇa janārdana
sūryasya viṣṇurūpasya bhuktimuktipradāyakam
vāsudeva uvāca
śṛṇu sūryasya rudra tvaṃ punarvakṣyāmi pūjanam
oṃ uccaiḥśravase namaḥ oṃ aruṇāya namaḥ
oṃ daṇḍine namaḥ
oṃ piṅgalāya namaḥ
ete dvāre prapūjyā vai ebhir mantrair vṛṣadhvaja
oṃ aṃ prabhūtāya namaḥ
imaṃ tu pūjayenmadhye prabhūtāmalasaṃjñakam
oṃ aṃ vimalāya namaḥ
oṃ aṃ sārāya namaḥ
oṃ aṃ ādhārāya namaḥ
oṃ aṃ paramamukhāya namaḥ
ityāgneyādikoṇeṣu pūjyā vai vimalādayaḥ
oṃ padmāya namaḥ
oṃ karṇikāyai namaḥ
madhye tu pūjayedrudra pūrvādiṣu tathaiva ca
dīptādyāḥ pūjayenmadhye pūjayetsarvatomukhīḥ
oṃ vāṃ dīptāyai namaḥ
oṃ vīṃ sūkṣmāyai namaḥ
oṃ vūṃ aurūṃ bhadrāyai namaḥ
oṃ vaiṃ jayāyai namaḥ
oṃ vauṃ vibhūtyai namaḥ
oṃ vaṃ aghorāyai namaḥ
oṃ vaṃ vaidyutāyai namaḥ
oṃ vaḥ vijayāyai namaḥ
oṃ ro sarvatomukhyai namaḥ
oṃ arkāsanāya namaḥ
oṃ hrāṃ sūryamūrtaye namaḥ
etāstu pūjayenmadhye hranmantrāñchṛṇu śaṅkara
oṃ haṃ saṃ khaṃ khakholkāya krāṃ krīṃ saḥ svāhā sūryamūrtaye namaḥ
anenāvāhanaṃ kuryātsthāpanaṃ saṃnidhāpanam
sanniropanamantreṇa sakalīkaraṇaṃ tathā
mudrāyā darśanaṃ rudra mūlamantreṇa vā hara
tejorūpaṃ raktavarṇaṃ sitapadmopari sthitam
ekacakrarathārūḍhaṃ dvibāhuṃ dhṛtapaṅkajam
evaṃ dhyāyetsadā sūryaṃ mūlamantraṃ śṛṇuṣva ca
oṃ hrāṃ hrīṃ saḥ sūryāya namaḥ
vāratrayaṃ padmamudrāṃ bimbamudrāṃ ca darśayet
oṃ āṃ hṛdayāya namaḥ
oṃ arkāya śirase svāhā
oṃ aḥ bhūrbhuvaḥ svaḥ jvālini śikhāyai vaṣaṭ
oṃ huṃ kavacāya huṃ
oṃ bhāṃ netrābhyāṃ vauṣaṭ
oṃ vaḥ astrāya phaḍiti
āgneyyāmathavaiśānyāṃ nairṛtyāmarcayeddhara
hṛdayādi hi vāyavyāṃ netraṃ cāntaḥ prapūjayet
disvastraṃ pūjayedrudra somaṃ tu śvetavarṇakam
dale pūrve 'rcayedrudra budhaṃ cāmīkaraprabham
dakṣiṇe pūjayedrudra pativarṇaṃ guruṃ yajet
paścime caiva bhūteśaṃ uttare bhārgavaṃ sitam
raktamaṅgārakaṃ caiva āgneye pūjayeddhara
śanaiścaraṃ kṛṣṇavarṇaṃ nairṛtyāṃ diśi pūjayet
rāhuṃ vāyavyadeśe tu nandyāvartanibhaṃ hara
aiśānyāṃ dhūmravarṇaṃ tu ketuṃ samparipūjayet
ebhirmantrairmahādeva tacchṛṇuṣva ca śaṅkara
oṃ soṃ somāya namaḥ
oṃ buṃ budhāya namaḥ
oṃ bṛṃ bṛhaspataye namaḥ
oṃ bhaṃ bhārgavāya namaḥ
oṃ aṃ aṅgārakāya namaḥ
oṃ śaṃ śanaiścarāya namaḥ
oṃ raṃ rāhave namaḥ
oṃ kaṃ ketave nama iti
pādyādīnmūlamantreṇa dattvā sūryāya śaṅkara
naivedyānte dhenumudrāṃ darśayetsādhakottamaḥ
japtvā cāṣṭasahasraṃ tu tacca tasmai samarpayet
aiśānyāṃ diśi bhūteśa tejaścaṇḍaṃ tu pūjayet
oṃ tejaścaṇḍāya huṃ phaṭ svadhā svāhā pauṣaṭ
nirmālyaṃ cārpayettasmai hyarghyaṃ dadyāttato hara
tilataṇḍulasaṃyuktaṃ raktacandanacarcitam
gandhodakena saṃmiśraṃ puṣpadhūpasamanvitam
kṛtvā śirasi tatpātraṃ jānubhyāmavaniṃ gataḥ
darghyaṃ tu sūryāya hṛnmantreṇa vṛṣadhvaja
gaṇaṃ gurūnprapūjyātha sarvān devānan prapūjayet
oṃ gaṃ gaṇapataye namaḥ
oṃ aṃ gurubhyo namaḥ
sūryasya kathitā pūjā kṛtvaitāṃ viṣṇulokabhāk
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sūryārcanaprakāro nāmaikonacatvāriṃśo 'dhyāyaḥ
śaṅkara uvāca
māheśvarīṃ ca me pūjāṃ vada śaṅkhagadādhara
yāṃ jñātvā mānavāḥ siddhiṃ gacchanti parameśvara
hariruvāca
śṛṇu māheśvarīṃ pūjāṃ kathyamānāṃ vṛṣadhvaja
ādau snātvā tathācamya hyāsane copaviśya ca
nyāsaṃ kṛtvā maṇḍale vai pūjayecca maheśvaram
mantrairetairmaheśāna parivārayutaṃ haram
oṃ hāṃ śivāsanadevatā āgacchateti
anenāvāhayedrudra devatā āsanasya yāḥ
oṃ hāṃ gaṇapataye namaḥ
oṃ hāṃ sarasvatyai namaḥ
oṃ hāṃ nandine namaḥ
oṃ hāṃ mahākālāya namaḥ
oṃ hāṃ gaṅgāyai namaḥ
oṃ hāṃ lakṣmyai namaḥ
oṃ hāṃ mahākalāyai namaḥ
oṃ hāṃ astrāya nama iti
ete dvāre prapūjyā vai snānagandhādibhirhara
oṃ hāṃ brahmaṇe vāstvadhipataye namaḥ
oṃ hāṃ gurubhyo namaḥ
oṃ hāṃ ādhāraśaktyai namaḥ
oṃ hāṃ anantāya namaḥ
oṃ hāṃ dharmāya namaḥ
oṃ hāṃ jñānāya namaḥ
oṃ hāṃ vairāgyāya namaḥ
oṃ hāṃ aiśvaryāya namaḥ
oṃ hāṃ adharmāya namaḥ
oṃ hāṃ ajñānāya namaḥ
oṃ hāṃ avairāgyāya namaḥ
oṃ hāṃ anaiśvaryāya namaḥ
oṃ hāṃ ūrdhvacchandāya namaḥ
oṃ hāṃ adhaśchandāya namaḥ
oṃ hāṃ padmāya namaḥ
oṃ hāṃ karṇikāyai namaḥ
oṃ hāṃ vāmāyai namaḥ
oṃ hāṃ jyeṣṭhāyai namaḥ
oṃ hāṃ raudryai namaḥ
oṃ kālyai namaḥ
oṃ hāṃ kalavikaraṇyai namaḥ
oṃ balapramathinyai namaḥ
oṃ hāṃ sarvabhūtadamanyai namaḥ
oṃ hāṃ manonmanyai namaḥ
oṃ hāṃ maṇḍalatritayāya namaḥ
oṃ hāṃ hauṃ haṃ śivamūrtaye namaḥ
oṃ hāṃ vidyādhipataye namaḥ
oṃ hāṃ hīṃ hauṃ śivāya namaḥ
oṃ hāṃ hṛdayāya namaḥ
oṃ śirase namaḥ
oṃ hūṃ śikhāyai namaḥ
oṃ haiṃ kavacāya namaḥ
oṃ hauṃ netratrayāya namaḥ
oṃ haḥ astrāya namaḥ
oṃ sadyojātāya namaḥ
oṃ hāṃ siddhyai namaḥ
oṃ hāṃ ṛddhyai namaḥ
oṃ hāṃ vidyutāyai namaḥ
oṃ hāṃ lakṣmyai namaḥ
oṃ hāṃ bodhāyai namaḥ
oṃ hāṃ kālyai namaḥ
oṃ hāṃ svadhāyai namaḥ
oṃ hāṃ prabhāyai namaḥ
satyasyāṣṭau kalā jñeyāḥ pūjyāḥ pūrvādiṣu sthitāḥ
oṃ hāṃ vāmadevāya namaḥ
oṃ hāṃ rajase namaḥ
oṃ hāṃ rakṣāyai namaḥ
oṃ hāṃ ratyai namaḥ
oṃ hāṃ kanyāyai namaḥ
oṃ hāṃ kāmāyai namaḥ
oṃ hāṃ jananyai namaḥ
oṃ hāṃ kriyāyai namaḥ
oṃ hāṃ vṛddhyai namaḥ
oṃ hāṃ kāryāyai namaḥ
oṃ rātryai namaḥ
oṃ hāṃ bhrāmaṇyai namaḥ
oṃ hāṃ mohinyai namaḥ
oṃ hāṃ kṣarāyai namaḥ
vāmadevakalā jñeyāstrayo daśa vṛṣadhvaja
oṃ hāṃ tatpuruṣāya namaḥ
oṃ hāṃ nivṛttyai namaḥ
oṃ hāṃ pratiṣṭhāyai namaḥ
oṃ hāṃ vidyāyai namaḥ
oṃ hāṃ śāntyai namaḥ
jñeyāstatpuruṣasyaiva catasro vṛṣabhadhvaja
oṃ hāṃ tṛṣṇāyai namaḥ
kalāṣaṭkaṃ hyaghorasya vijñeyaṃ bhairavaṃ hara
oṃ hāṃ īśānāya namaḥ
oṃ hāṃ samityai namaḥ
oṃ hāṃ aṅgadāyai namaḥ
oṃ hāṃ kṛṣṇāyai namaḥ
oṃ hāṃ marīcyai namaḥ
oṃ hāṃ jvālāyai namaḥ
īśānasya kalāḥ pañca jānīhi vṛṣabhadhvaja
oṃ hāṃ śivaparivārebhyo namaḥ
oṃ hāṃ indrāya surādhipataye namaḥ
oṃ hāṃ agnaye tejo'dhipataye namaḥ
oṃ hāṃ yamāya pretādhipataye namaḥ
oṃ hāṃ nirṛtaye rakṣo'dhipataye namaḥ
oṃ hāṃ varuṇāya jalādhipataye namaḥ
oṃ hāṃ vāyave prāṇādhipataye namaḥ
oṃ hāṃ somāya netrādhipataye namaḥ
oṃ hāṃ īśānāya sarvavidyādhipataye namaḥ
oṃ hāṃ anantāya nāgādhipataye namaḥ
oṃ hāṃ brahmaṇe sarvalokādhipataye namaḥ
oṃ hāṃ dhūlicaṇḍeśvarāya namaḥ
āvāhanaṃ sthāpanaṃ sannidhānaṃ ca śaṅkara
sannirodhaṃ tathā kuryātsakalīkaraṇaṃ tathā
tattvanyāsaṃ ca mudrāyā darśanaṃ dyānameva ca
pādyamācamanaṃ hyarghyaṃ puṣpāṇyabhyaṅgadānakam
tata udvartanaṃ snānaṃ sugandhaṃ cānulepanam
vastrālaṃkārabhogāṃśca hyaṅganyāsaṃ ca dhūpakam
dīpaṃ naivedyadānaṃ ca hastodvartanameva ca
pādyārghyācamanaṃ gandhaṃ tāmbūlaṃ gītavādanam
nṛtyaṃ chatrādikaraṇaṃ mudrāṇāṃ darśanaṃ tathā
rūpaṃ dhyānaṃ japaṃ cātha ekavadbhāva eva ca
mūlamantreṇa vai kuryājjapapūjāsamarpaṇam
māheśī kathitā pūjā rudra pāpavināśinī
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe maheśvarapūjāvidhirnāma catvāriṃśo 'dhyāyaḥ
vāsudeva uvāca
oṃ viśvāvasurnāma gandharvaḥ kanyānāmadhipatirlabhāmi te kanyāṃ samutpādya tasmai viśvāvasave svāhā
strīlābho mantrajāpyācca kālarātriṃ vadāmyaham
oṃ namo bhagavati ṛkṣakarṇi caturbhuje ūrdhvakeśi trinayane kālarātri mānuṣāṇāṃ vasārudhirabhojane amukasya prāptakālasya mṛtyuprade huṃ phaṭ hana hana daha daha māṃsarudhiraṃ paca paca ṛkṣapatni svāhā
na tithirna ca nakṣatraṃ nopavāso vidhīyate
kruddho raktena saṃmārjya karau tābhyāṃ pragṛhya ca
pradoṣe saṃjapelliṅgamāmapātraṃ ca mārayet
oṃ namaḥ sarvatoyantrāṇyetadyathā jambhani mohani sarvaśatruvidāriṇi rakṣa rakṣa māmamukaṃ sarvabhayopadravebhyaḥ svāhā
śukre naṣṭe mahādeva vakṣye 'haṃ dvijapādiha
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vaśyādisādhikamantranirūpaṇaṃ nāmaikacatvāriṃśo 'dhyāyaḥ
hariruvāca
pavitrāropaṇaṃ vakṣye śivasyāśivanāśanam
ācāryaḥ sādhakaḥ kuryātputrakaḥ samayī hara
saṃvatsarakṛtāṃ pūjāṃ vighneśo harate 'nyathā
āṣāḍhe śrāvaṇe māghe kuryādbhādrapade 'pi vā
sauvarṇaraupyatāmraṃ ca sūtraṃ kārpāsikaṃ kramāt
jñeyaṃ kujādau saṃgrāhyaṃ kanyayā kartitaṃ ca yat
triguṇaṃ triguṇīkṛtya tataḥ kuryātpavitrakam
granthayo vāmadevena satyena kṣālayecchiva
aghoreṇa tu saṃśodhya baddhastatpuruṣādbhavet
dhūpayedīśamantreṇa tantudevā iti smṛtāḥ
oṃkāraścandramā vahnir brahmā nāgaḥ śikhidhvajaḥ
ravirviṣṇuḥ śivaḥ proktaḥ kramāttantuṣu devatāḥ
aṣṭottaraśataṃ kuryātpañcāśatpañcaviṃśatim
rudro 'ttamādi vijñeyaṃ mānaṃ ca granthayo daśa
caturaṅgulāntarāḥ syurgranthināmāni ca kramāt
prakṛtiḥ pauruṣī vīrā caturthī cāparājitā
jayā ca vijayā rudrā ajitā ca sadāśivā
manonmanī sarvamukhī dvyaṅgulāṅgulato 'thavā
rañjayetkuṅkumādyaistu kuryādrandhaiḥ pavitrakam
saptamyāṃ vā trayodaśyāṃ śuklapakṣe tathetare
kṣīrādibhiśca saṃsnāpya liṅgaṃ gandhādibhiryajet
dadyādrandhapavitraṃ tu ātmane brahmaṇe hara
puṣpaṃ gandhayutaṃ dadyānmūleneśānagocare
pūrve ca daṇḍakāṣṭhaṃ tu uttare cāmalakīphalam
mṛttikāṃ paścime dadyāddakṣiṇe bhasmabhūtayaḥ
nairṛte hyaguruṃ dadyācchikhāmantreṇa mantravit
vāyavyāṃ sarṣapaṃ dadyātkavacena vṛṣadhvaja
gṛhaṃ saṃveṣṭya sūtreṇa dadyādrandhapavitrakam
homaṃ kṛtvā gneya dattvā dadyādbhūtabaliṃ tathā
āmantrito 'si deveśa gaṇaiḥ sārdhaṃ maheśvara
prātastvāṃ pūjayiṣyāmi atra saṃnihito bhava
nimantryānena tiṣṭhettu kurvan gītādikaṃ niśi
mantritāni pavitrāṇi sthāpayeddevapārśvataḥ
snātvādityaṃ caturdaśyāṃ prāgrudraṃ ca prapūjayet
lalāṭasthaṃ viśvarūpaṃ dhyātvātmānaṃ prapūjayet
astreṇa prokṣitānyevaṃ hṛdayenārcitānyatha
saṃhitāmantritānyeva dhūpitāni samarpayet
śivatattvātmakaṃ cādau vidyātattvātmakaṃ tataḥ
ātmatattvātmakaṃ paścāddevakākhyaṃ tato 'rcayet
oṃ hauṃ hauṃ śivatattvāya namaḥ
oṃ hīṃ vidyātattvāya namaḥ
oṃ hāṃ ātmatattvāya namaḥ
oṃ hāṃ hīṃ hūṃ kṣaiṃ sarvatattvāya namaḥ
kālātmanā tvayā deva yaddṛṣṭaṃ māmake vidhau
kṛtaṃ kliṣṭaṃ samutsṛṣṭaṃ hutaṃ guptaṃ ca yatkṛtam
sarvātmanātmanā śambho pavitreṇa tvadicchayā
pūraya pūraya makhavrataṃ tanniyameśvarāya sarvatattvātmakāya sarvakāraṇapālitāya oṃ hāṃ hīṃ hūṃ haiṃ hauṃ śivāya namaḥ
pūrvairanena yo dadyātpavitrāṇāṃ catuṣṭayam
dattvā vahneḥ pavitraṃ ca gurave dakṣiṇāṃ diśet
baliṃ dattvā dvijān bhojya caṇḍaṃ prācyai visarjayet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śivapavitrāropaṇaṃ nāma dvicatvāriṃśo 'dhyāyaḥ
hariruvāca
pavitrāropaṇaṃ vakṣye bhuktimuktipradaṃ hareḥ
purā devāsure yuddhe brahmādyāḥ śaraṇaṃ yayuḥ
viṣṇuśca teṣāṃ devānāṃ dhvajaṃ graiveyakaṃ dadau
etau dṛṣṭvā vinaṅkṣyanti dānavānabravīddhariḥ
viṣṇūkte hyabravīnnāgo vāsukeranujastadā
vṛṇīta ca pavitrākhyaṃ varaṃ cedaṃ vṛṣadhvaja
graiveyaṃ haridattaṃ tu mannāmnā khyātimeṣyati
ityukte tena te devāstannāmnā tadvaraṃ viduḥ
prāvṛṭkāle tu ye martyā nārciṣyanti pavitrakaiḥ
teṣāṃ sāṃvatsarī pūjā viphalā ca bhaviṣyati
tasmātsarveṣu deveṣu pavitrāropaṇaṃ kramāt
pratipatpaurṇamāsyāntā yasya yā tithirucyate
dvādaśyāṃ viṣṇave kāryaṃ śukle kṛṣṇe 'thavā hara
vyatīpāte 'yane caiva candrasūryagrahe śiva
viṣṇave vṛddhikārye ca gurorāgamane tathā
nityaṃ pavitramuddiṣṭaṃ prāvṛṭkāle tvavaśyakam
kauśeyaṃ paṭṭasūtraṃ vā kārpāsaṃ kṣaumameva vā
kuśasūtraṃ dvijānāṃ syād rājñā kauśeyapaṭṭakam
vaiśyānāṃ cīraṇaṃ kṣaumaṃ śūdrāṇāṃ śaṇavalkajam
kārpāsaṃ padmajaṃ caiva sarveṣāṃ śastamīśvara
brāhmaṇyā kartitaṃ sūtraṃ triguṇaṃ triguṇīkṛtam
oṃkāro 'tha śivaḥ somo hyagnir brahmā phaṇī raviḥ
vighneśo viṣṇurityete sthitāstantuṣu devatāḥ
brahmā viṣṇuśca rudraśca trisūtre devatāḥ smṛtāḥ
sauvarṇe rājate tāmre vaiṇave mṛnmaye nyaset
aṅguṣṭhena catuḥṣaṣṭiḥ śreṣṭhaṃ madhyaṃ tadardhataḥ
tadardhā tu kaniṣṭhā syāt sūtram aṣṭottaraṃ śatam
uttamaṃ madhyamaṃ caiva kanyasaṃ pūrvavatkramāt
uttamo 'ṅguṣṭhamānena madhyamo madhyamena tu
kanyase ca kaniṣṭhena aṅgulyā granthayaḥ smṛtāḥ
vimāne sthaṇḍile caiva etatsāmānyalakṣaṇam
śivoddhṛtaṃ pavitraṃ tu pratimāyāṃ ca kārayet
hṛnnābhirūrumāne ca jānubhyāmavalambinī
aṣṭottarasahasreṇa catvāro granthayaḥ smṛtāḥ
ṣaṭtriṃśacca caturviṃśad dvādaśa granthayo 'thavā
uttamādiṣu vijñeyāḥ parvabhirvā pavitrakam
carcitaṃ kuṅkumenaiva haridrācandanena vā
sopavāsaḥ pavitraṃ tu pātrasthamadhivāsayet
aśvatthapatrapuṭake aṣṭadikṣu niveśitam
daṇḍakāṣṭhaṃ kuśāgraṃ ca pūrve saṅkarṣaṇena tu
rocanākuṅkumenava pradyumnena tu dakṣiṇe
yuddhārtho phalasiddhyarthamaniruddhena paścime
candanaṃ nīlayuktaṃ ca tilabhasmākṣataṃ tathā
āgneyādiṣu koṇeṣu rśyādīnāṃ tu kramānnyaset
pavitraṃ vāsudevena abhimantrya sakṛtsakṛt
dṛṣṭvā punaḥ prapūjyātha vastreṇācchādya yatnataḥ
devasya purataḥ sthāpyaṃ pratimāmaṇḍalasya vā
paścime dakṣiṇe caiva uttare pūrvavatkramāt
brāhmādīṃścāpi saṃsthāpya kalaśaṃ cāpi pūjayet
astreṇa maṇḍalaṃ kṛtvā naivedyaṃ ca samarpayet
adhivāsya pavitraṃ tu trisūtreṇa navena vā
vedikāṃ veṣṭayitvā tu ātmānaṃ kalaśaṃ ghṛtam
agnikuṇḍaṃ vimānaṃ ca maṇḍapaṃ gṛhameva ca
sūtramekaṃ tu saṃgṛhya dadyāddevasya mṛrdhāni
dattvā paṭhedimaṃ mantraṃ pūjayitvā maheśvaram
āvāhito 'si deveśa pūjārthaṃ parameśvara
tatprabhāte 'rcayiṣyāmi sāmagyāḥ sannidhau bhava
ekarātraṃ trirātraṃ vā adhivāsya pavitrakam
rātrau jāgaraṇaṃ kṛtvā prātaḥ sampūjya keśavam
āropayetkrameṇaiva jyeṣṭhamadhyakanīyasam
dhūpayitvā pavitraṃ tu mantreṇaivābhimantrayet
prajaptagranthikaṃ caiva pūjayetkusumādibhiḥ
gāyattryā cārcitaṃ tena devaṃ sampūjya dāpayet
samaṃ putrakalatrādyaiḥ sūtrapucchaṃ tu dhārayet
viśuddhagranthikaṃ ramyaṃ mahāpātakanāśanam
sarvapāpakṣayaṃ deva tavāgre dhārayāmyaham
evaṃ dhūpādinābhyarcya madhyamādīn samarpayet
pavitraṃ vaiṣṇavaṃ tejaḥ sarvapātakanāśanam
dharmakāmārthasiddhyarthaṃ svakaṇṭhe dhārayāmyaham
vanamālāṃ samabhyarcya svena mantreṇa dāpayet
naivedyaṃ vividhaṃ dattvā kusumāderbaliṃ haret
agniṃ saṃtarpya tatrāpi dvādaśāṅgulamānataḥ
aṣṭottaraśatenaiva dadyādekapavitrakam
ādau dattvārghyamāditye tatra caikaṃ pavitrakam
viṣvaksenaṃ tataḥ prārcya surum arghyādibhir hara
devasyāgre paṭhenmantraṃ kṛtāñjalipuṭaḥ sthitaḥ
jñānato 'jñānato vāpi pūjanādi kṛtaṃ mayā
tatsarvaṃ pūrṇamevāstu tvatprasādātsureśvara
maṇividrumamālābhir mandārakusumādibhiḥ
iyaṃ sāṃvatsarī pūjā tavāstu garuḍadhvaja
vanamālā yathā deva kaustubhaṃ satataṃ hṛdi
tadvatpavitraṃ tantūnāṃ mālāṃ tvaṃ hṛdaye dhara
evaṃ prārthya dvijān bhojya dattvā tebhyaśca dakṣiṇām
visarjayettu tenaiva sāyāhne tvapare 'hani
sāṃvatsarīmimāṃ pūjāṃ sampādya vidhivanmayā
vrajeḥ pavitrakedānīṃ viṣṇulokaṃ visarjitaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe viṣṇupavitrāropaṇaṃ nāma tricatvāriṃśo 'dhyāyaḥ
hariruvāca
pūjayitvā pavitrādyairbrahma dhyātvā harirbhavet
brahmadhyānaṃ pravakṣyāmi māyāyantrapramardakam
yacchedvāṅmanasaṃ prājñastaṃ yajejjñānamātmani
jñānaṃ mahati saṃyacchedya icchejjñānam ātmani
dehendriyamanobuddhiprāṇāhaṅkāravarjitam
varjitaṃ bhūtatanmātrair guṇajanmāśanādibhiḥ
svaprakāśaṃ nirākāraṃ sadānaṃ damanādi yat
nityaṃ śuddhaṃ buddhamṛddhaṃ satyamānandamadvayam
turīyamakṣaraṃ brahma ahamasmi paraṃ padam
ahaṃ brahmetyavasthānaṃ samādhirapi gīyate
ātmānaṃ rathinaṃ viddhi śarīraṃ rathameva tu
buddhiṃ ca sārathiṃ viddhi manaḥ pragrahameva ca
indriyāṇi hayānāhurviṣayāsteṣu gocarāḥ
ātmendriyamanoyukto bhoktetyār manīṣiṇaḥ
yastu vijñānabāhmena yuktena manasā sadā
sa tu tatpadamāpnoti sa hi bhūyo na jāyate
vijñānasārathiryastu manaḥpragrahavānnaraḥ
svardhunyāḥ pāramāpnoti tadviṣṇoḥ paramaṃ padam
ahiṃsādiryamaḥ proktaḥ śaucādirniyamaḥ smṛtaḥ
āsanaṃ padmakādyuktaṃ prāṇāyāmo marujjayaḥ
pratyāhāro jayaḥ prokto dhyānamīśvaracintanam
manodhṛtirdhāraṇā syāt samādhirbrahmaṇi sthitiḥ
pūrvaṃ cetaḥ sthiraṃ na syāttatomūrtiṃ vicintayet
hṛtpadmakarṇikāmadhye śaṅkhacakragadābjavān
śrīvatsakaustubhayuto vanamālāśriyā yutaḥ
nityaḥ śuddho bhūtiyuktaḥ satyānandāhvayaḥ paraḥ
ātmāhaṃ paramaṃ brahma paramaṃ jyotireva tu
caturviṃśatimūrtiḥ sa śālagrāmaśilāsthitaḥ
dvārakādiśilāsaṃstho dhyeyaḥ pūjyo 'pyahaṃ ca saḥ
manaso 'bhīpsitaṃ prāpya devo vaimāniko bhavet
niṣkāmo muktimāpnoti mūrtiṃ dhyāyaṃstuvañjapan
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe brahmamūrtidhyānanirūpaṇaṃ nāma catuścatvāriṃśo 'dhyāyaḥ
hariruvāca
prasaṃgātkathayiṣyāmi śālagrāmasya lakṣaṇam
śālagrāmaśilāsparśātkoṭijanmāghanāśanam
śaṅkhacakragadāpadmī gadādharaḥ
sabjakaumādakīcakraśaṅkhī vibhuḥ
sacakraśaṅkhābjagadaḥ śrīgadādharaḥ
gadabjaśaṅkhacakrī vā 'rcyo gadādharaḥ
padmaśaṅkhārigādine te namaḥ
saśaṅkhābjagadācakra
namo gadāriśaṅkhābjayukta ca
sārikaumodakīpadmaśaṅkha
cakrābjaśaṅkhagādine namaḥ
'bjagadāśaṅkhine cakriṇe namaḥ
sābjacakragadāśaṅkha
śaṅkhacakragadāpadmin manonamaḥ
sāriśaṅkhagadābjāya vai namaḥ
śaṅkhābjacakragādine namaḥ ca
suśaṅkhasugadābjāridhṛte
namo gadāśaṅkhābjārīvidhāriṇe
sābjaśaṅkhagadācakra
namo gadāśaṅkhāripadmine
padmagadāśaṅkhāridhāriṇe
padmāriśaṅkhagadine namo '
saśaṅkhacakrābjagadam ihānaye
sagadaḥ sāriḥ padmaśaṅkhinnamonamaḥ
sucakrābjagadāśaṅkhayuktāya
sagadābjāriśaṅkhāya namaḥ
śuklābhaḥ so 'vyād vaḥ śrīgadādharaḥ
lagnadvicakro raktābhaḥ pūrvabhāgastupuṣkalaḥ
saṃkarṣaṇo 'tha sūkṣmacakrastu pītakaḥ
sa dīrghaḥ saśiraśchidro yo vartulaḥ
nīlo dvāri trirekhaśca atha 'sitaḥ
madhye gādakṛtī rekhā nābhicakro mahonnataḥ
pṛthuvakṣā vaḥ kapilo 'vyāt tribindukaḥ
athavā pañcabindustatpūjanaṃ brahmacāriṇaḥ
śaktiliṅgo 'vyād viṣamadvayacakrakaḥ
nīlastrirekhaḥ sthūlo 'tha kūrmamūrtiḥ sa bindumān
sa vartulāvartaḥ pātu vo natapṛṣṭhakaḥ
pañcarekho 'vyā gādāṅkitaḥ
vartulo hrasvo vā rāmacakraḥ sureśvaraḥ
nānāvarṇo 'nekamūrtirnāgabhogī tvanantakaḥ
sthūlo dāmodaro nīlo madhyevakraḥ sunīlakaḥ
saṃkīrṇadvārakaḥ so 'vyād atha brahmā sulohitaḥ
sadīrgharekhaḥ suṣira ekacakrāmbujaḥ pṛthuḥ
pṛthucchidraḥ sthūlacakraḥ kṛṣṇo viṣṇuśca bilvavat
hayagrīvo 'ṅkuśākāraḥ pañcarekhaḥ sakaustubhaḥ
vaikuṇṭho maṇiratnābha ekacakrāmbujo 'sitaḥ
matsyo dīrgho 'mbujākāro dvārarekhaśca pātu vaḥ
rāmacakro dakṣarekhaḥ śyāmo vo 'vyāt trivikramaḥ
śālagrāme dvārakāyāṃ sthitāya gadine namaḥ
ekadvāraścatuścakro vanamālāvibhūṣitaḥ
svarṇarekhāsamāyukto goṣpadena virājitaḥ
kadambakusumākāro lakṣmīnārāyaṇo'vatu
ekena lakṣito yo 'vyād gadādhārī sudarśanaḥ
lakṣmīnārāyaṇo dvābhyāṃ tribhir mūrtistrivikramaḥ
caturbhiśca caturvyūho vāsudevaśca pañcabhiḥ
pradyumnaḥ ṣaḍbhir eva syāt saṃkarṣaṇa itastataḥ
puruṣottamo'ṣṭabhiḥ syānnavavyūho navāṅkitaḥ
daśāvatāro daśabhiraniruddho 'vatādatha
dvādaśātmā dvādaśabhir ata ūrdhvamanantakaḥ
viṣṇormūrtimayaṃ stotraṃ yaḥ paṭhetsa divaṃ vrajet
brahmā caturmukho daṇḍī kamaṇḍaluyugānvitaḥ
maheśvaraḥ prañcavakro daśabāhurvṛṣadhvajaḥ
yathāyudhastathā gaurī caṇḍikā ca sarasvatī
mahālakṣmīrmātaraśca padmahasto divākaraḥ
gajāsyaśca gaṇaḥ skandaḥ ṣaṇmukho 'nekadhā guṇāḥ
ete 'rcitāḥ sthāpitāśca prāsāde vāstupūjite
dharmārthakāmamokṣādyāḥ prāpyante puruṣeṇa ca
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śālagrāmamūrtilakṣaṇaṃ nāma pañcacatvāriṃśo 'dhyāyaḥ
hariruvāca
vāstuṃ saṃkṣepato vakṣye gṛhādau vighnanāśanam
īśānakoṇādārabhya hyekāśītipade yajet
īśāne ca śiraḥ pādau nairṛte 'gnyanile karau
āvāsavāsaveśmādau pure grāme vaṇikpathe
prāsādārāmadurgeṣu devālayamaṭheṣu ca
dvāviṃśatisurān bāhye tadantaśca trayodaśa
īśaścaivātha parjanyo jayantaḥ kuliśāyudhaḥ
sūryaḥ satyo bhṛguścaiva ākāśo vāyureva ca
pūṣā ca vitathaścaiva grahakṣetrayamāvubhau
gandharvo bhṛgurājastu mṛgaḥ pitṛgaṇastathā
dauvāriko 'tha sugrīvaḥ puṣpadanto gaṇādhipaḥ
asuraḥ śeṣapāpau ca rogo ḍahimukha eva ca
bhallāṭaḥ somasarpau ca aditiścaditistathā
bahirdvātriṃśadete tu tadantaścaturaḥ śṛṇu
īśānādicatuṣkoṇasaṃsthitān pūjayed budhaḥ
āpaścaivātha sāvitrī jayo rudrastathaiva ca
madhye navapade brahmā tasyāṣṭhau ca samīpagān
devānekottarān etān pūrvādau nāmataḥ śṛṇu
aryamā savitā caiva vivasvānvibudhādhipaḥ
mitro 'tha rājayakṣmā ca tathā pṛthvīdharaḥ kramāt
aṣṭamaś cāpavatsaś ca parito brahmaṇaḥ smṛtāḥ
īśānakoṇādārabhya durge car vaṃśa ucyate
āgneyakoṇādārabhya vaṃśo bhavati durdharaḥ
aditiṃ himavantaṃ ca jayantaṃ ca idaṃ trayam
nāyikā kālikā nāma śakrādrandharvagāḥ punaḥ
vāstudevānpūjayitvā gṛhaprāsādakṛdbhavet
surejyaḥ purataḥ kāryo yasyāgneyyāṃ mahānasam
kapinirgamane yena pūrvataḥ satramaṇḍapam
gandhapuṣpagṛhaṃ kāryamaiśānyāṃ paṭṭasaṃyutam
bhāṇḍāgāraṃ ca kauberyāṃ goṣṭhāgāraṃ ca vāyave
udagāśrayaṃ ca vāruṇyāṃ vātāyanasamanvitam
samitkuśendhanasthānam āyudhānāṃ ca nairṛte
abhyāgatālayaṃ ramyasaśayyāsanāpadukam
toyāgnidīpasadbhṛtyair yuktaṃ dakṣiṇato bhavet
gṛhāntarāṇi sarvāṇi sajalaiḥ kadalīgṛhaiḥ
pañcavarṇaiśca kusumaiḥ śobhitāni prakalpayet
prākāraṃ tadbahir dadyāt pañcahastapramāṇataḥ
evaṃ viṣṇvāśramaṃ kuryādvanaiścopavanairyutam
catuḥṣaṣṭipado vāstuḥ prāsādādau prapūjitaḥ
madhye catuṣpado brahmā dvipadās tvaryamādayaḥ
karṇe caivātha śikhyādyāstathā devāḥ prakīrtitāḥ
tebhyo hyubhayataḥ sārdhādanye 'pi dvipadāḥ surāḥ
catuḥṣaṣṭipadā devā ityevaṃ parikīrtitāḥ
carakī ca vidārī ca pūtanā pāparākṣasī
īśānādyāstato bāhye devādyā hetukādayaḥ
haitukastripurāntaśca agnivetālakau yamaḥ
agnijihvaḥ kālakaśca karālo hyakapādakaḥ
aiśānyāṃ bhīmarūpastu pātāle pretanāyakaḥ
ākāśe gandhamālī syātkṣetrapālāṃstato yajet
vistārābhihataṃ dairghyaṃ rāśiṃ vāstostu kārayet
kṛtvā ca vasubhir bhāgaṃ śeṣaṃ baddhāyam ādiśet
punarguṇitamaṣṭābhir bhāgaṃ tu bhājayet
yaccheṣaṃ tadbhavedṛkṣaṃ bhāgairhṛtvāvyayaṃ bhavet
ṛkṣaṃ caturguṇaṃ kṛtvā navabhirbhāgahāritam
śeṣamaṃśaṃ vijānīyāddevalasya mataṃ yathā
aṣṭābhirguṇitaṃ piṇḍaṃ ṣaṣṭibhir bhāgāharitam
yaccheṣaṃ tadbhavejjīvaṃ maraṇaṃ bhatahāritam
vāstukroḍe gṛhaṃ kuryānna pṛṣṭhe mānavaḥ sadā
vāmapārśvena svāpiti nātra kāryā vicāraṇā
siṃhakanyātulāyāṃ ca dvāraṃ śudhyedathottaram
evaṃ ca vṛścikādau syātpūrvadakṣiṇapaścimam
dvāraṃ dīrghārdhavistāraṃ dvārāṇyaṣṭau smṛtāni ca
santānapreṣyanīcatvaṃ svayānaṃ svarṇabhūṣaṇam
sutahīnaṃ tu raudreṇa vīryaghnaṃ dakṣiṇe tathā
vahnau vadhaścāyurvṛddhiṃ putralābhasutṛptidaḥ
dhanade nṛpapīḍādamarthaghnaṃ rogadaṃ jale
nṛpabhītir mṛtāpatyaṃ hyanapatyaṃ na vairadam
arthadaṃ cārthahānyai ca doṣadaṃ putramṛtyudam
dvārāṇyuttarasaṃjñāni pūrvadvārāṇi vacmyaham
agnibhītir bahukanyādhanasaṃmānakopadam
rājaghnaṃ kopadaṃ pūrve phalato dvāramīritam
īśānādau bhavetpūrvam agneyyādau tu dakṣiṇam
nairṛtyādau paścimaṃ syādvāyavyādau tu cottaram
aṣṭabhāge kṛte bhāge dvārāṇāṃ ca phalāphalam
aśvatthaplakṣanyagrodhāḥ pūrvādau syādudumbaraḥ
gṛhasya śobhanaḥ prokta īśāne caiva śālmaliḥ
pūjito vighnahārī syātprāsādasya gṛhasya ca
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vāstumānalakṣaṇaṃ nāma ṣaṭcatvāriṃśo 'dhyāyaḥ
sūta uvāca
prāsādānāṃ lakṣaṇaṃ ca vakṣye śaunaka tacchṛṇu
catuḥṣaṣṭipadaṃ kṛtvā digvidikṣūpalakṣitam
catuṣkoṇaṃ caturbhiśca dvārāṇi sūryasaṃkhyayā
catvāriṃśāṣṭabhiścaiva bhittīnāṃ kalpanā bhavet
ūrdhvakṣetrasamā jaṅghā jaṅghārdhadviguṇaṃ bhavet
garbhavistāravistīrṇaḥ śukāṅghriśca vidhīyate
tattribhāgena kartavyaḥ pañcabhāgena vā punaḥ
nirgamastu śukāṅghreśca ucchrāyaḥ śikharārdhagaḥ
caturdhā śikharaṃ kṛtvā tribhāge vedibandhanam
caturthe punarasyaiva kaṇṭham ā mūlasādhanam
athavāpi samaṃ vāstuṃ kṛtvā ṣoḍaśabhāgikam
tasya madhye caturbhāgamādau garbhaṃ tu kārayet
caturbhāgena bhittīnāmucchrāyaḥ syātpramāṇataḥ
dviguṇaḥ śikharocchrāyo bhittyucchrāyācca mānataḥ
śikharārdhasya cairdhena vidheyāstu pradakṣiṇāḥ
caturdikṣu tathā jñeyo nirgamastuḥ tathā budhaiḥ
pañcabhāgena saṃbhajya garbhamānaṃ vicakṣaṇaḥ
bhāgamekaṃ gṛhītvā tu nirgamaṃ kalpayet punaḥ
garbhasūtrasamo bhāgādagrato mukhamaṇḍapaḥ
etatsāmānyamuddiṣṭaṃ prāsādasya hi lakṣaṇam
liṅgamānamatho vakṣye pīṭho liṅgasamo bhavet
dviguṇena bhaved garbhaḥ samantācchaunaka dhruvam
taddvidhā ca bhaved bhītir jaṅghā tadvistarārdhagā
dviguṇaṃ śikharaṃ proktaṃ jaṅghāyāścaiva śaunaka
pīṭhagarbhāvaraṃ karma tanmānena śukāṅghrikam
nirgamastu samākhyātaḥ śeṣaṃ pūrvavadeva tu
liṅgamānaṃ smṛtaṃ hyetad dvāramānam athocyate
karāgraṃ vedavatkṛtvā dvāraṃ bhāgāṣṭamaṃ bhavet
vistareṇa samākhyātaṃ dviguṇaṃ svecchayā bhavet
dvāravatpīṭhamadhye tu śeṣaṃ suṣirakaṃ bhavet
pādikaṃ śeṣikaṃ bhittirdvārārdhena parigrahāt
tadvistārasamā jaṅghā śikharaṃ dviguṇaṃ bhavet
śukāṅghriḥ pūrvavajjñeyā nirgamocchrāyakaṃ bhavet
maṇḍape mānametattu svarūpaṃ cāparaṃ vade
traivedaṃ kārayetkṣetraṃ yatra tiṣṭhanti devatāḥ
itthaṃ kṛtena mānena bāhyabhāgavinirgatam
nemiḥ pādena vistīrṇā prāsādasya samantataḥ
garbhaṃ tu dviguṇaṃ kuryānnemyā mānaṃ bhavediha
sa eva bhitter utsedhaḥ śikharo dviguṇo mataḥ
prāsādānāṃ ca vakṣyāmi mānaṃ yoniṃ ca mānataḥ
vairājaḥ puṣpakākhyaśca kailāso mālikāhvayaḥ
triviṣṭapaṃ ca pañcaite prāsādāḥ sarvayonayaḥ
prathamaścaturaśro hi dvitīyastu tadāyataḥ
vṛtto vṛttāyataś cānyo 'ṣṭāśraśceha ca pañcamaḥ
etebhya eva sambhūtāḥ prāsādāḥ sumanoharāḥ
sarvaprakṛtibhūtebhyaścatvāriṃśattathaiva ca
meruśca mandaraścaiva vimānaśca tathāparaḥ
bhadrakaḥ sarvatābhadro rucako nandanastathā
nandivardhanasaṃjñaśca śrīvatsaśca navetyamī
caturaśrāḥ samudbhūtā vairājāditi gamyatām
valabhī gṛharājaśca śālāgṛhaṃ ca mandiram
vimānaṃ ca tathā brahmamandiraṃ bhavanaṃ tathā
uttambhaṃ śibikā veśma navaite puṣpakodbhavāḥ
valayo dundubhiḥ padmo mahāpadmastathāparaḥ
mukulī cāsya uṣṇīṣī śaṅkhaśca kalaśastathā
guvāvṛkṣas tathānyaśca vṛttāḥ kailāsasambhavāḥ
gajo 'tha vṛṣabho haṃso garuḍaḥ siṃhanāmakaḥ
bhūmukho bhūdharaścaiva śrījayaḥ pṛthivīdharaḥ
vṛttāyatāḥ samudbhūtā navaite maṇikāhvayāt
vajraṃ cakraṃ tathānyacca muṣṭikaṃ babhrusaṃjñitam
vakraḥ svastikakhaḍgau ca gadā śrīvṛkṣa eva ca
vijayo nāmataḥ śvetas triviṣṭapasamudbhavāḥ
trikoṇaṃ padmamardhenduścatuṣkoṇaṃ dviraṣṭakam
yatra tatra vidhātavyaṃ saṃsthānaṃ maṇḍapasya tu
rājyaṃ ca vibhavaś caivaḥ hyāyurvardhanameva ca
putralābhaḥ striyaḥ puṣṭistrikoṇādikramādbhavet
kuryāddhajādikaṃ khyātadvāri garbhagṛhaṃ tathā
maṇḍapaḥ samasaṃkhyābhirguṇitaḥ sūtrakastathā
maṇḍapasya caturthāṃśādbhadraḥ kāryo vijānatā
spardhāgavākṣakopeto nirgavākṣo 'thavā bhavet
sārdhabhittipramāṇena bhittimānena vā punaḥ
bhitterdvaiguṇyato vāpi kartavyā maṇḍapāḥ kvacit
prāsāde mañcarī kāryā citrā viṣamabhūmikā
parimāṇavirodhena rekhāvaiṣamyabhūṣitā
ādhārastu caturdhāraścaturmaṇḍapaśobhitaḥ
śataśṛṅgasamāyukto meruḥ prāsāda uttamaḥ
maṇḍapāstasya kartavyā bhadraistribhir alaṃkṛtāḥ
ghacanākāramānānāṃ bhinnābhinnā bhavanti te
kiyanto yeṣu cādhārā nirādhārāśca kecana
praticchandakabhedena prāsādāḥ sambhavanti te
anyonyāsaṃkarāsteṣāṃ ghaṭanānāmabhedataḥ
devatānāṃ viśeṣāya prāsādā bahavaḥ smṛtāḥ
prāsāde niyamo nāsti devatānāṃ svayambhuvām
tāneva devatānāṃ ca pūrvamānena kārayet
caturaśrāyatās tatra catuṣkoṇasamanvitāḥ
candraśālānvitā kāryā bherīśikharasaṃyutā
purato vāhanānāṃ ca kartavyā lagna maṇḍapāḥ
nāṭyaśālā ca kartavyā dvāradeśasamāśrayā
prasāde devatānāṃ ca kāryā dikṣu vidikṣvapi
dvārapālāśca kartavyā mukhyā gatvā pṛthakpṛthak
kiṃcid adūrataḥ kāryā maṭhāstatropajīvinām
prāvṛtā jagatī kāryā phalapuṣpajalānvitā
prasādeṣu surān sthāpya pūjābhiḥ pūjayennaraḥ
vāsudevaḥ sarvadevaḥ sarvabhāk tadgṛhādikṛt
iti śrīgāruḍe mahāpurāṇe pūrvakhaṇḍe prathamāṃśe ācārakāṇḍe prāsādaliṅgamaṇḍapādilakṣaṇanirūpaṇaṃ nāma saptacatvāriṃśo 'dhyāyaḥ
sūta uvāca
pratiṣṭhāṃ sarvadevānāṃ saṃkṣepeṇa vadāmyaham
sutithyādau suramyāṃ ca pratiṣṭhāṃ kārayedguruḥ
ṛtvigbhiḥ saha cācāryaṃ varayenmadhyadeśagam
svaśākhoktavidhānena athavā praṇavena tu
pañcabhirbahubhirvātha kuryātpādyārghyameva ca
mudrikābhistathā vastrairgandhamālyānulepanaiḥ
mantranyāsaṃ guruḥ kṛtvā tataḥ karma samārabhet
prāsādasyāgrataḥ kuryānmaṇḍapaṃ daśahastakam
kuryāddvādaśahastaṃ vā stambhaiḥ ṣoḍaśabhiryutam
dhvajāṣṭakaiś caturhastāṃ madhye vediṃ ca kārayet
nadīsaṃgamatīrātthāṃ vālukāṃ tatra dāpayet
caturaśraṃ kārmukābhaṃ vartulaṃ kamalākṛti
pūrvāditaḥ samārabhya kartavyaṃ kuṇḍapañcakam
athavā caturaśrāṇi sarvāṇyetāni kārayet
śāntikarmidhānena sarvakāmārthasiddhaye
śiraḥsthāne tu devasya ācāryo homamācaret
aiśānyāṃ kecidicchanti upalipyāvaniṃ śubhām
dvārāṇi caiva catvāri kṛtvā vai toraṇāntike
nyagrodhodumbarāśvatthabailvapālāśakhādirāḥ
toraṇāḥ pañcahastāśca vastrapuṣpādyalaṃkṛtāḥ
nikhaneddhastamekakaṃ catvāraścaturo diśaḥ
pūrvadvāre mṛgendraṃ tu hayarājaṃ tu dakṣiṇe
paścime gopatirnāma suraśārdūlamuttare
agnim īleti hi mantreṇa prathamaṃ pūrvato nyaset
īṣetvetihi mantreṇa dakṣiṇasyāṃ dvitīyakam
agnāyāhimantreṇa paścimasyāṃ tṛtīyakam
śaṃ no devīti mantreṇa uttarasyāṃ caturthakam
pūrve ambudavatkāryā āgneyyāṃ dhūmarūpiṇī
yāmyāṃ vai kṛṣṇarūpā tu nairṛtyā śyāmalā bhavet
vāruṇyāṃ pāṇḍurā jñeyā vāyavyāṃ pītavarṇikā
uttare raktavarṇā tu śukleśī ca patākikā
bahurūpā tathā madhye indravidyeti pūrvake
āgniṃ saṃsuptimantreṇa yamonāgeti dakṣiṇe
pūjyā rakṣohanoveti paścime uttare 'pi ca
vāta ityabhiṣicyātha āpyāyasveti cottare
tamīśānamataścaiva viṣṇor nu keti madhyame
kalaśau tu tato dvau dvau niveśyau toraṇāntike
vastrayugmasamāyuktāś candanādyaiḥ svalaṃkṛtāḥ
puṣpair vitānair bahulair ādivarṇābhimantritāḥ
dikpālāśca tataḥ pūjyāḥ śāstradṛṣṭena karmaṇā
trātāram indramantreṇa agnirmūrdheti cāpare
asmin vṛkṣa itaṃ caiva pracārīti parā smṛtā
kiñcedadhātu ācatvābhitvādeti ca saptamī
imā rudreti dikpālān pūjayitvā vicakṣaṇaḥ
homadravyāṇi vāyavye kuryātsopaskarāṇi ca
śaṅkhāñchāstroditāñchvetān netrābhyāṃ vinyasedguruḥ
ālokanena dravyāṇi śuddhiṃ yānti na saṃśayaḥ
hṛdayādīni cāṅgāni vyāhṛtipraṇavena ca
astraṃ caiva samastānāṃ nyāso 'yaṃ sarvakāmikaḥ
akṣatānviṣṭaraṃ caiva astreṇaivābhimantritān
viṣṭareṇa spṛśed duvyānyāgamaṇḍapasaṃbhṛtān
akṣatān vikiret paścād astrapūtān samantataḥ
śakrīṃ diśamathārabhya yāvadīśānagocaram
avakīryākṣatān sarvāṃllepayen maṇḍapaṃ tataḥ
gandhādyairarghyapātre ca mantragrāmaṃ nyasedguruḥ
tenārghyapātratoyena prokṣayedyāgamaṇḍapam
pratiṣṭhā yasya devasya tadākhyaṃ kalaśaṃ nyaset
aiśānyāṃ pūjayedyāmye astreṇaiva ca vardhanīm
kalaśaṃ vardhanīṃ caiva grahān vāstoṣpatiṃ tathā
āsanetāni sarvāṇi praṇavākhyaṃ japedguruḥ
sūtragrīvaṃ ratnagarbhaṃ vastrayugmena veṣṭitam
sarvauṣadhīgandhaliptaṃ pūjayetkalaśaṃ guruḥ
devastu kalaśe pūjyo vardhanyā vastramuttamam
vardhanyā tu samāyuktaṃ kalaśaṃ bhrāmayedanu
vardhanīdhārayā siñcannagrato dhārayettataḥ
abhyarcya vardhanīkumbhaṃ sthaṇḍile devamarcayet
ghaṭaṃ cāvāhya vāyavyāṃ gaṇānāṃ tveti sadgaṇam
devamīśānakoṇe tu japedvāstoṣpatiṃ budhaḥ
vāstoṣpatīti mantreṇa vāstudoṣopaśāntaye
kumbhasya pūrvato bhūtaṃ gaṇadevaṃ baliṃ haret
paṭhediti ca vidyāśca kuryādālambhanaṃ budhaḥ
yoge yogeti mantreṇāstaraṇaṃ śādvalaiḥ kuśaiḥ
ṛtvigbhiḥ sārdhamācāryaḥ snānapīṭhe gurustadā
vividhairbrahmaghoṣaiśca puṇyāhajayamaṅgalaiḥ
kṛtvā brahmarathe devaṃ pratiṣṭhanti tato dvijāḥ
aiśānyām ānayet pīṭhamaṇḍape vinyasedguruḥ
bhadraṃkarṇetyatha snātvā sūtravalkalajena tu
saṃsnāpya lakṣaṇoddhāraṃ kuryāt tūryādivādanaiḥ
madhusarpiḥsamāyuktaṃ kāṃsye vā tāmrabhājane
akṣiṇī cāñjayeccāsya suvarṇasya śalākayā
agnirjyotīti mantreṇa netrodvāṭaṃ tu kārayet
lakṣaṇe kriyamāṇe tu nāmaikaṃ sthāpako vadet
imaṃ me gaṅge mantreṇa netrayoḥ śītalakriyā
agnirmūrdheti mantreṇa dadyādvalmīkamṛttikām
bilvodumbaramaśvatthaṃ vaṭaṃ pālāśameva ca
yajñā yajñeti mantreṇa dadyātpañcakaṣāyakam
pañcagavyaṃ snāpayecca sahadevyādibhistataḥ
sahadevī balā caiva śatamūlī śatāvarī
kumārī ca guḍūcī ca siṃhī vyāghrī tathaiva ca
yā oṣadhīti mantreṇa snānam oṣadhimajjalaiḥ
yāḥ phalinīti mantreṇa phalasnānaṃ vidhīyate
drupadādiveti mantreṇa kāryamudvartanaṃ budhaiḥ
kalaśeṣu ca vinyasya uttarādiṣvanukramāt
ratnāni caiva dhānyāni oṣadhīṃ śatapuṣpikām
samudrāṃścaiva vinyasya caturaścaturo diśaḥ
kṣīraṃ dadhi kṣīrodasya ghṛtodasyeti vā punaḥ
āpyāyasva dadhikrāvṇo yā auṣadhīritīti ca
tejo 'sīti ca mantraiśca kumbhaṃ caivābhimantrayet
samudrākhyaiścaturbhiśca snāpayetkalaśaiḥ punaḥ
snātaścaiva suveṣaśca dhūpo deyaśca gugguluḥ
abhiṣekāya kumbheṣu tattattīrthāni vinyaset
pṛthivyāṃ yāni tīrthāni saritaḥ sāgarāstathā
yā oṣadhīti mantreṇa kumbhaṃ caivābhimantrayet
tena toyena yaḥ snāyātsa mucyetsarvapātakaiḥ
abhiṣicya samudraiśca tvarghyaṃ dadyāttataḥ punaḥ
gandhadvāreti gandhaṃ ca nyāsaṃ vai vedamantrakaiḥ
svaśāstravihitaiḥ prāptair yuvaṃvastreti vastrakam
kavihāviti mantreṇa ānayenmaṇḍapaṃ śubham
śambhavāyeti mantreṇa śayyāyāṃ viniveśayet
viśvataścakṣurmantreṇa kuryātsakalaniṣkalam
sthitvā caiva pare tattve mantranyāsaṃ tu kārayet
svaśāstravihito mantro nyāsastasmiṃstathoditaḥ
vastreṇācchādayitvā tu pūjanīyaḥ svabhāvataḥ
yathāśāstraṃ nivedyāni pādamūle tu dāpayet
atha praṇavasaṃyuktaṃ vastrayugmena veṣṭitam
kalaśaṃ sahiraṇyaṃ ca śiraḥsthāne nivedayet
sthitvā kuṇḍasamīpe 'tha agneḥ sthāpanamācaret
svaśāstravihitairmantrair vedoktairvātha vā guruḥ
śrīsūktaṃ pāvamānyaṃ ca vāsadāmyasavājinam
vṛṣākapiṃ ca mitraṃ bahvacaḥ pūrvato japet
rudraṃ puruṣasūktaṃ ca ślokādhyāyaṃ ca śukriyam
brahmāṇaṃ pitṛmaitraṃ ca adhvaryurdakṣiṇe japet
vedavrataṃ vāmadevyaṃ jyeṣṭhasāma rathantaram
bheruṇḍāni ca sāmāni chandogaḥ paścime japet
atharvaśirasaṃ caiva kumbhasūktam atharvaṇaḥ
nīlarudrāṃśca maitraṃ ca atharvaścottare japet
kuṇḍaṃ cāstreṇa saṃprokṣya ācāryastu viśeṣataḥ
tāmrapātre śarāve vā yathāvibhavato 'pi vā
jātavedasamānīya agratastaṃ niveśayet
astreṇa jvālayedvahniṃ kavacena tu veṣṭayet
amṛtīkṛtya taṃ paścānmantraiḥ sarvaiśca deśikaḥ
pātraṃ gṛhya karābhyāṃ ca kuṇḍaṃ bhrāmya tataḥ punaḥ
vaiṣṇavena tu yogena paraṃ tejastu niḥkṣipet
dakṣiṇe sthāpayedbrahma praṇītāṃś cottareṇa tu
sādhāraṇena mantreṇa svasūtravihitena vā
dikṣu dikṣu tato dadyātparidhiṃ viṣṭaraiḥ saha
brahmaviṣṇuhareśānāḥ pūjyāḥ sādhāraṇena tu
darbheṣu sthāpayedvahniṃ darbhaiśca pariveṣṭitam
darbhatoyena saṃspṛṣṭo mantrahīno 'pi śudhyati
prāgagrairudagagraiśca pratyagagrairakhaṇḍitaiḥ
vitatairveṣṭito vahniḥ svayaṃ sānnidhyamāvrajet
agnestu rakṣaṇārthāya yaduktaṃ karma ntravit
ācāryāḥ kecidicchanti jātakarmādyanantaram
pavitraṃ tu tataḥ kṛtvā kuryādājyasya saṃskṛtim
ācāryo 'tha nirīkṣyāpi nīrājyamabhimantritam
ājyabhāgābhighārāntam avekṣetājyasiddhaye
pañcapañcāhutīrhutvā ājyena tadanantaram
garbhādhānāditas tāvad yāvad gaudānikaṃ bhavet
svaśāstravihitairmantraiḥ praṇavenātha homayet
tataḥ pūrṇāhutiṃ dattvā pūrṇāt pūrṇam anārethaḥ
evamutpādito vahniḥ sarvakarmasu siddhidaḥ
pūjayitvā tato vahniṃ kuṇḍeṣu viharettathā
indrādīnāṃ svamantraiśca tathāhutiśataṃ śatam
pūrṇāhutiṃ śatasyānte sarveṣāṃ caiva homayet
svāmāhutimathājyeṣu hotā tatkalaśe nyaset
devatāścaiva mantrāṃśca tathaiva jātavedasam
ātmānamekataḥ kṛtvā tataḥ pūrṇāṃ pradāpayet
niṣkṛṣya bahirācāryo dikpālānāṃ baliṃ haret
bhūtānāṃ caiva devānāṃ nāgānāṃ ca prayogataḥ
tilāśca samidhaścaiva homadravyaṃ dvayaṃ smṛtam
ājyaṃ tayoḥ sahakāri tatpradhānaṃ yad aṅkayoḥ
paruṣasuktaṃ pūrveṇaiva rudraś caiva tu dakṣiṇe
jyeṣṭhasāma ca bhāruṇḍaṃ tannayāmīti paścime
nīlarudro mahāmantraḥ kumbhasūktam atharvaṇaḥ
hutvā sahasramekaikaṃ devaṃ śirasi kalpayet
evaṃ madhye tathā pāde pūrṇāhutyā tathā punaḥ
śiraḥsthāneṣu juhuyādāviśeccāpyanukramāt
vedānām ādimantrairvā mantrairvā devanāmabhiḥ
svaśāstravihitairvāpi gāyattryā vātha te dvijāḥ
gāyattryā vāthavācāryo vyāhṛtipraṇavena tu
evaṃ homavidhiṃ kṛtvā nyasenmantrāṃstu deśikaḥ
caraṇāv agnim īḍe tu iṣe tvo gulphayoḥ sthitāḥ
agna āyāhi jaṅghe dve śaṃ no devīti jānunī
bṛhadrathantare ūrū udareṣv ātilo svātino nyaset
dīrghāyuṣṭvāya hṛdaye śrīścate galake nyaset
trātāramindramurasi netrābhyāṃ tu triyambakam
mūrdhābhava tathā mūrdhni ālagnāddhomamācaret
utthāpayettato devam uttiṣṭha brahmaṇaspate
vedapuṇyāhaśabdena prāsādānāṃ pradakṣiṇam
piṇḍikālambhanaṃ kṛtvā devasya tveti mantravit
dikpālān saha ratnaiśca dhātūnoṣadhayastathā
lauhabījāni siddhāni paścāddevaṃ tu vinyaset
na garbhe sthāpayeddevaṃ na garbhaṃ tu parityajet
īṣanmadhyaṃ parityajya tato doṣāpahaṃ tu tat
tilasya tuṣamātraṃ tu uttaraṃ kiṃcid ānayet
oṃ sthiro bhava śivo bhava prajābhyaśca namonamaḥ
devasya tvā saviturvaḥ ṣaḍbhyo vai vinyasedguruḥ
tattvavarṇakalāmātraṃ prajāni bhuvanātmaje
ṣaḍbhyo vinyasya siddhārthaṃ dhruvārthairabhimantrayet
sampātakalaśenaiva snāpayetsupratiṣṭhitam
dīpadhūpasugandhaiśca naivedyaiśca prapūjayet
arghyaṃ dattvā namaskṛtya tato devaṃ kṣamāpayet
pātraṃ vastrayugaṃ chatraṃ tathā divyāṅgulīyakam
ṛtvigbhyaśca pradātavyā dakṣiṇā caiva śaktitaḥ
caturthau juhuyātpaścādyajamānaḥ samāhitaḥ
āhutīnāṃ śataṃ hutvā tataḥ pūrṇāṃ pradāpayet
niṣkramya bahirācāryo dikpālānāṃ baliṃ haret
ācāryaḥ puṣpahastastu kṣamasveti visarjayet
yāgānte kapilāṃ dadyādācāryāya ca cāmaram
mukuṭaṃ kuṇḍalaṃ chatraṃ keyūraṃ kaṭisūtrakam
vyajanaṃ grāmavastrādīnsopaskāraṃ sumaṇḍapam
bhojanaṃ ca mahātkuryātkṛtakṛtyaśca jāyate
yajamāno vimuktaḥ syātsthāpakasya prasādataḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe devapratiṣṭhādinirūpaṇaṃ nāmāṣṭacatvāriṃśo 'dhyāyaḥ
iti pratiṣṭhāprakaraṇaṃ samāptam
brahmovāca
sargādikṛddhariścaiva pūjyaḥ svāyambhuvādibhiḥ
viprādyaiḥ svena dharmeṇa taddharmaṃ vyāsa vai śṛṇu
yajanaṃ yājanaṃ dānaṃ brāhmaṇasya pratigrahaḥ
adhyāpanaṃ cādhyayanaṃ ṣaṭ karmāṇi dvijottame
dānamadhyayanaṃ yajño dharmaḥ kṣattriyavaiśyayoḥ
daṇḍastasya kṛṣirvaiśyasya śasyate
śuśrūṣaiva dvijātīnāṃ śūdrāṇāṃ dharmasādhanam
kārukarma tathājīvaḥ pākayajño 'pi dharmataḥ
bhikṣācaryātha śuśrūṣā guroḥ svādhyāya eva ca
sandhyākarmāgnikāryaṃ ca dharmo 'yaṃ brahmacāriṇaḥ
sarveṣāmāśramāṇāṃ ca dvaividhyaṃ tu caturvidham
brahmacāryupakurvāṇo naiṣṭhiko brahmatatparaḥ
yo 'dhītya vidhivadvedān gṛhasthāśramamāvrajet
upakurvāṇako jñeyo naiṣṭhiko maraṇāntikaḥ
agnayo 'tithiśuśrūṣā yajño dānaṃ surārcanam
gṛhasthasya samāsena dharmo 'yaṃ dvijasattama
udāsīnaḥ sādhakaśca gṛhastho dvividho bhavet
kuṭumbabharaṇe yuktaḥ sādhako 'sau gṛhī bhavet
ṛṇāni trīṇyapākṛtya tyaktvā bhāryādhanādikam
ekākī yastu vicaredudāsīnaḥ sa maukṣikaḥ
bhūmau mūlaphalāśitvaṃ svādhyāyastapa eva ca
saṃvibhāgo yathānyāyaṃ dharmo 'yaṃ vanavāsinaḥ
tapastapyati yo 'raṇye yajeddevāñjuhoti ca
svādhyāye caiva nirato vanasthastāpasottamaḥ
tapasā karśito 'tyarthaṃ yastu dhyānaparo bhavet
saṃnyāsī sa hi vijñeyo vānaprasthāśrame sthitaḥ
yogābhyāsarato nityamārurukṣurjitendriyaḥ
jñānāya vartate bhikṣuḥ procyate pārameṣṭhikaḥ
yastvātmaratireva syānnityatṛpto mahāmuniḥ
samyak ca damasampannaḥ sa yogī bhikṣurucyate
bhaikṣyaṃ śrutaṃ ca maunitvaṃ tapo dhyānaṃ viśeṣataḥ
samyak ca jñānavairāgyaṃ dharmo 'yaṃ bhikṣuke mataḥ
jñānasaṃnyāsinaḥ kecidvedasaṃnyāsino 'pare
karmasaṃnyāsinaḥ kecittrividhaḥ pārameṣṭhikaḥ
yogī ca trividho jñeyo bhautikaḥ kṣatra evaca
tṛtīyo 'ntyāśramī prokto yogamūrtiṃ samāsthitaḥ
prathamā bhāvanā pūrve mokṣe tvakṣarabhāvanā
tṛtīye cāntimā proktā bhāvanā pārameśvarī
dharmātsaṃjāyate mokṣo hyarthātkāmo 'bhijāyate
pravṛttiśca nivṛttiśca dvividhaṃ karma vaidikam
jñānaṃ pūrvaṃ nivṛttaṃ syātpravṛttaṃ cāgnidevakṛt
kṣamā damo dayā dānamalobhābhyāsa eva ca
ārjavaṃ cānasūyā ca tīrthānusaraṇaṃ tathā
satyaṃ saṃtoṣa āstikyaṃ tathā cendriyanigrahaḥ
devatābhyarcanaṃ pūjā brāhmaṇānāṃ viśeṣataḥ
ahiṃsā priyavāditvam apaiśunyam arūkṣatā
ete āśramikā dharmāś caturvarṇyaṃ bravīmyataḥ
prājāpatyaṃ brāhmaṇānāṃ smṛtaṃ sthānaṃ kriyāvatām
sthānamaindraṃ kṣattriyāṇāṃ saṃgrāmeṣvapalāyinām
vaiśyānāṃ mārutaṃ sthānaṃ svadharmam anuvartatām
gāndharvaṃ śūdrajātīnāṃ paricāre ca vartatām
aṣṭāśītisahasrāṇām ṛṣīṇām ūrdhvaretasām
smṛtaṃ teṣāṃ tu yatsthānaṃ tadeva vanavāsinām
saptarṣīṇāṃ tu yatsthānaṃ sthānaṃ tadvai vanaukasām
yatīnāṃ yatacittānāṃ nyāsināmūrdhvaretasām
ānandaṃ brahma tatsthānaṃ yasmānnāvartate muniḥ
yogināmamṛtasthānaṃ vyomākhyaṃ paramākṣaram
ānandamaiśvaraṃ yasmānmukto nāvartate naraḥ
muktir aṣṭāṅgavijñānāt saṃkṣepāttadvade śṛṇu
yamāḥ pañca tvahiṃsādyā ahiṃsā prāṇyahiṃsanam
satyaṃ bhūtahitaṃ vākyamasteyaṃ svāgrahaṃ param
amaithunaṃ brahmacaryaṃ sarvatyāgo 'parigrahaḥ
niyamāḥ pañca satyādyā brāhmam ābhyantaraṃ dvidhā
śaucaṃ tuṣṭiśca santoṣas tapaś cendriyanigrahaḥ
svādhyāyaḥ syānmantrajāpaḥ praṇidhānaṃ hareryajiḥ
āsanaṃ padmakādyuktaṃ prāṇāyāmo marujjayaḥ
mantradhyānato garbho viparīto hyagarbhakaḥ
evaṃ dvidhā tridhāpyuktaṃ puraṇāt pūrakaḥ sa ca
kumbhako niścalatvācca recanād recakastridhā
laghurdvādaśamātraḥ syāccaturviṃśatikaḥ paraḥ
ṣaṭtriṃśanmātrikaḥ śreṣṭhaḥ pratyāhāraśca rodhanam
brahmātmacintā dhyānaṃ syāddhāraṇā manaso dhṛtiḥ
ahaṃ brahmetyavasthānaṃ samādhirbrahmaṇaḥ sthitiḥ
ahamātmā paraṃ brahma satyaṃ jñānamanantakam
brahma vijñānamānandaḥ sa tattvamasi kevalam
ahaṃ brahmāsmyahaṃ brahma aśarīram anindriyam
ahaṃ manobuddhimahadahaṅkārādivarjitam
jāgratsvapnasuṣuptyādiyuktajyotistadīyakam
nityaṃ śuddhaṃ buddhamuktaṃ satyamānandamadvayam
yo 'sāvādityapuruṣaḥ so 'sāvahamakhaṇḍitam
iti dhyāyanvimucyet brāhmaṇo bhavabandhanāt
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe varṇāśramadharmanirūpaṇaṃ nāmaikonapañcāśattamo 'dhyāyaḥ
brahmovāca
ahanyahani yaḥ kuryātkriyāṃ sa jñānamāpnuyāt
brāhme muhūrte cotthāya dharmamarthaṃ ca cintayet
cintayeddhṛdi padmasthamānandamajaraṃ harim
uṣaḥkāle tu samprāpte kṛtvā cāvaśyakaṃ budhaḥ
snāyānnadīṣu śuddhāsu śaucaṃ kṛtvā yathāvidhi
prātaḥsnānena pūyante ye 'pi pāpakṛto janāḥ
tasmātsarvaprayatnena prātaḥ snānaṃ samācaret
prātaḥ snānaṃ praśaṃsanti dṛṣṭādṛṣṭaṣṭakaraṃ hi tat
sukhātsuptasya satataṃ lālādyāḥ saṃsravanti hi
ato naivācaretkarmāṇyakṛtvā snānamāditaḥ
alakṣmīḥ kālakarṇī ca duḥsvapnaṃ durvicintitam
prātaḥ snānena pāpāni dhūyante nātra saṃśayaḥ
na ca snānaṃ vinā puṃsāṃ prāśastyaṃ karma saṃsmṛtam
home japye viśeṣeṇa tasmātsnānaṃ samācaret
aśaktāvaśiraskaṃ tu snānamasya vidhīyate
ārdreṇa vāsasā vāpi mārjanaṃ kāyikaṃ smṛtam
brāhmamāgneyamuddiṣṭaṃ vāyavyaṃ divyameva ca
vāruṇaṃ yaugikaṃ tadvatṣaḍaṅgaṃ snānamācaret
brāhmaṃ tu mārjanaṃ mantraiḥ kuśaiḥ sodakabindubhiḥ
āgneyaṃ bhasmanā ā pādamastakād dehadhūnanam
gavāṃ hi rajasā proktaṃ vāyavyaṃ snānamuttamam
yattu sātapavarṣeṇa snānaṃ taddivyamucyate
vāruṇaṃ cāvagāhaṃ ca mānarsa tvātmavedanam
yaugikaṃ snānamākhyātaṃ yogena haricintanam
ātmatīrthamiti khyātaṃ sevitaṃ brahmavādibhiḥ
kṣīravṛkṣasamudbhūtaṃ mālatīsambhavaṃ śubham
apāmārgaṃ ca bilvaṃ ca karavīraṃ ca dhāvane
udaṅmukhaḥ prāṅmukho vā bhakṣayeddantadhāvanam
prakṣālya bhuktvā tajjahyācchucau deśe samāhitaḥ
snātvā saṃtarpayeddevān ṛṣīn pitṛgaṇāṃstathā
ācamya vidhivannityaṃ punarācamya vāgyataḥ
saṃmārjya mantrair ātmānaṃ kuśaiḥ sodakabindubhiḥ
āpohiṣṭhāvyāhṛtibhiḥ sāvitryā vāruṇaiḥ śubhaiḥ
oṅkāravyāhṛtiyutāṃ gāyattrīṃ vedamātaram
japtvā jalāñjaliṃ dadyād bhāskaraṃ prati tanmanāḥ
prākkūleṣu tataḥ sthitvā darbheṣu susamāhitaḥ
prāṇāyāmaṃ tataḥ kṛtvā dhyāyetsandhyāmiti śrutiḥ
yā sandhyā sā jagatsūtirmāyātītā hi niṣkalā
aiśvarī kevalā śaktistattvatrayasamudbhavā
dhyātvā raktāṃ sitāṃ kṛṣṇāṃ gāyattrīṃ vai japedbudhaḥ
prāṅmukhaḥ satataṃ vipraḥ sandhyopāsanamācaret
sandhyāhīno 'śucirnityamanarhaḥ sarvakarmasu
yadanyatkurute kiṃcinna tasya phalabhāgbhavet
ananyacetasaḥ santo brāhmaṇā vedapāragāḥ
upāsya vidhivatsandhyāṃ prāptāḥ pūrvaparāṃ gatim
yo 'nyatra kurute yatnaṃ dharmakārye dvijottamaḥ
vihāya sandhyāpraṇatiṃ sa yāti narakāyutam
tasmātsarvaprayatnena sandhyopāsanamācaret
upāsito bhavettena devo yogatanuḥ paraḥ
sahasraparamāṃ nityāṃ śatamadhyāṃ daśāvarām
gāyattrīṃ vai japedvidvānprāṅmukhaḥ prayataḥ śuciḥ
athopatiṣṭhedādityamudayasthaṃ samāhitaḥ
mantraistu vividhaiḥ sauraiḥ ṛgyajuḥsāmasaṃjñitaiḥ
upasthāya mahāyogaṃ devadevaṃ divākaram
kurvīta praṇatiṃ bhūmau mūrdhānamabhimantritaḥ
oṃ khakholkāya śāntāya kāraṇatrayahetave
nivedayāmi cātmānaṃ namaste jñānarūpiṇe
tvameva brahma paramamāpo jyotī raso 'mṛtam
bhūrbhuvaḥ svastvamoṅkāraḥ sarvo rudraḥ sanātanaḥ
etadvai sūryahṛdayaṃ japtvā stavanamuttamam
prātaḥ kāle ca madhyāhne namaskuryāddivākaram
athāgamya gṛhaṃ vipraḥ samācamya yathāvidhi
prajvālya vahniṃ vidhivajjuhuyājjātavedasam
ṛtvik putro 'tha patnī vā śiṣyo vāpi sahodaraḥ
prāpyānujñāṃ viśeṣeṇa juhuyādvā yathāvidhi
vinā mantreṇa yatkarma nāmutreha phalapradam
daivatāni namaskuryādupahārānnivedayet
guruṃ caivāpyupāsīta hitaṃ cāsya samācaret
vedābhyāsaṃ tataḥ kuryātprayatnācchaktito dvijaḥ
japed vādhyāpayecchiṣyān dhārayedvai vicārayet
avekṣeta ca śāstrāṇi dharmādīni dvijottamaḥ
vaidikāṃścaiva nigamānvedāṅgāni ca sarvaśaḥ
upayādīśvaraṃ caiva yogakṣemaprasiddhaye
sādhayedvividhānarthānkuṭumbārthaṃ tato dvijaḥ
tato madhyāhnasamaye snānārthaṃ mṛdamāharet
puṣpākṣatāṃstilakuśān gomayaṃ śuddhameva ca
nadīṣu devakhāteṣu taḍāgeṣu saraḥsu ca
snānaṃ samācarennaiva parakīye kadācana
pañca piṇḍān anuddhṛtya snānaṃ duṣyanti nityaśaḥ
mṛdaikayā śiraḥ kṣālyaṃ dvābhyāṃ nābhestathopari
adhaśca tisṛbhiḥ kṣālyaṃ pādau ṣaḍbhistathaiva ca
mṛttikā ca samuddiṣṭā vṛddhāmalakamātnikā
gomayasya pramāṇaṃ tu tenāṅgaṃ lepayettataḥ
prakṣālyācamya vidhivattataḥ snāyātsamāhitaḥ
lepayitvā tu tīrasthastalliṅgaireva mantrataḥ
abhimantrya jalaṃ mantrairāliṅgairvāruṇaiḥ śubhaiḥ
snānakāle smared viṣṇam āpo nārāyaṇo yataḥ
prekṣya oṅkāramādityaṃ trirnimajjejjalāśaye
ācāntaḥ punarācāmenmantreṇānena mantravit
antaścarasi bhūteṣu guhāyāṃ viśvatomukhaḥ
tvaṃ yajñastvaṃ vaṣaṭkāra āpo jyotī raso 'mṛtam
drupadāṃ vā trirabhyasyed vyāhṛtipraṇavānvitām
sāvitrīṃ vā japed vidvāṃstathā caivāghamarṣaṇam
tataḥ saṃmārjanaṃ kuryād āpohiṣṭhāmayobhuvaḥ
idamāpaḥ pravahata vyāhṛtibhistathaiva ca
tato 'bhimantritaṃ topamāpo hiṣṭhādimantrakaiḥ
antarjalamavāṅmagno japettriraghamarṣaṇam
drupadāṃ vātha sāvitrīṃ tadviṣṇoḥ paramaṃ padam
āvartayedvā praṇavaṃ devadevaṃ smareddharim
apaḥ pāṇau samādāya japtvā vai mārjane kṛte
vinyasya mūrdhni tattoyaṃ mucyate sarvapātakaiḥ
sandhyāmupāsya cācamya saṃsmarennityamīśvaram
athopatiṣṭhedādityam ūrdhvapuṣpānvitāñjalim
prakṣipyālokayeddevamudayantaṃ na śakyate
udutyaṃ citramityevaṃ taccakṣuriti mantrataḥ
haṃsaḥ śuciṣadetena sāvitryā ca viśeṣataḥ
anyaiḥ saurairvaidikaiśca gāyattrīṃ ca tato japet
mantrāṃśca vividhānpaścātprākkūle ca kaśāsane
tiṣṭhaṃśca vīkṣyamāṇo 'rkaṃ japaṃ kuryātsamāhitaḥ
sphaṭikābjākṣarudrākṣaiḥ putrajīvasamudbhavaiḥ
kartavyā tvakṣālā syādantarā tatra sā smṛtā
yadi syātklinnavāsā vai vārimadhyagataścaret
anyathā ca śucau bhūmyāṃ darbheṣu ca samāhitaḥ
pradakṣiṇaṃ samāvṛtya namaskṛtya tataḥ kṣitau
ācamya ca yathāśāstraṃ śaktyā svādhyāyamācaret
tataḥ saṃtarpayeddevān ṛṣīnpitṛgaṇāṃstathā
ādāv oṅkāramuccārya namo'nte tarpayāmi ca
devānbrahmaṛṣīṃścaiva tarpayedakṣatodakaiḥ
pitṝndevānmunīn bhaktyā svasūtroktavidhānataḥ
devarṣīṃstarpayed dhīmānudakāñjalibhiḥ pitṝn
yajñopavītī devānāṃ nivītī ṛṣitarpaṇe
prācīnāvītī pitrye tu tena tīrthena bhārata
niṣpīḍya snānavastraṃ vai samācamya ca vāgyataḥ
svairmantrairarcayeddevānpuṣpaiḥ patraistathāmbubhiḥ
brahmāṇaṃ śaṅkaraṃ sūryaṃ tathaiva madhusūdanam
anyāṃścābhimatāndevān bhaktyā cākrodhano hara
pradadyādvātha puṣpādi sūktena puruṣeṇa tu
āpo vā devatāḥ sarvāstena samyak samarcitāḥ
dhyātvā praṇavapūrvaṃ vai devaṃ vārisamāhitaḥ
namaskāreṇa puṣpāṇi vinyasedvai pṛthakpṛthak
narte hyārādhanātpuṇyaṃ vidyate karma vaidikam
tasmāttatrādimadhyānte cetasā dhārayeddharim
tadviṣṇoriti mantreṇa sūktena puruṣeṇa tu
nivedayecca ātmānaṃ viṣṇave 'malatejase
tadādhyātmamanāḥ śāntastadviṣṇoriti mantrataḥ
aprete saśirā vetiyajetvā puṣpake harim
devayajñaṃ pitṛyajñaṃ tathaiva ca
mānuṣaṃ brahmayajñaṃ ca pañca yajñānsamācaret
yadi syāttarpaṇād arvāg brayajñaṃ kuto bhavet
kṛtvā manuṣyayajñaṃ vai tataḥ svādhyāyamācaret
vaiśvadevastu kartavyo devayajñaḥ sa tu smṛtaḥ
bhūtayajñaḥ sa vai jñeyo bhūtebhyo yastvayaṃ baliḥ
śvabhyaśca śvapacebhyaśca patitādibhya eva ca
dadyādbhūmau bahistvannaṃ pakṣibhyaśca dvijottamaḥ
ekaṃ tu bhojayedvipraṃ pitṝnuddiśya sattamāḥ
nityaśrāddhaṃ taduddiśya pitṛyajño gatipradaḥ
uddhṛtya vā yathāśakti kiṃcid annaṃ samāhitaḥ
vedatattvārthaviduṣe dvijāyaivopapādayet
pūjayedatithiṃ nityaṃ namasyed arcayeddvijam
manovākkarmabhiḥ śāntaṃ svāgataiḥ svagṛhaṃ tataḥ
bhikṣāmāhurgrāsamātramannaṃ tatsyāccaturguṇam
puṣkalaṃ hantakāraṃ tu taccaturguṇamucyate
godohamātrakālaṃ vai pratīkṣyo hyatithiḥ svayam
abhyāgatānyathāśakti pūjayedatithiṃ tathā
bhikṣāṃ vai bhikṣave dadyād vidhivad brahmacāriṇe
dadyādannaṃ yathāśakti arthibhyo lobhavarjitaḥ
bhuñjati bandhubhiḥ sārdhaṃ vāgyato 'nnamakutsayan
akṛtvā tu dvijaḥ pañca mahāyajñān dvijottamaḥ
bhuñjate cetsa mūḍhātmā tiryagyoniṃ ca gacchati
vedābhyāso 'nvahaṃ śaktyā mahāyajñakriyākṣamāḥ
nāśayantyāśu pāpāni devānāmarcanaṃ tathā
yo mohādatha vālasyādakṛtvā devatārcanam
bhuṅkte sa yāti narakān sūkareṣveva jāyate
aśaucaṃ sampravakṣyāmi aśuciḥ pātakī sadā
aśaucaṃ caiva saṃsargācchuddhiḥ saṃsargavarjanāt
daśāhaṃ prāhurāśaucaṃ sarve viprā vipaścitaḥ
mṛteṣu vātha jāteṣu brāhmaṇānāṃ dvijottama
ā dantajananāt sadya ā cūḍādekarātrakam
trirātram aupanayanād daśarātramataḥ param
kṣattriyo dvādaśāhena daśabhiḥ pañcabhirviśaḥ
śudhyenmāsena vai śūdro yatīnāṃ nāsti pātakam
rātribhirmāsatulyābhirgarbhasrāveṣu śaucakam
iti gāruḍe mahāpurāṇe pūrvakhaṇḍe prathamāṃśākhye ācārakāṇḍe nityakarmāśaucayornirūpaṇaṃ nāma pañcāśattamo 'dhyāyaḥ
brahmovāca
athātaḥ sampravakṣyāmi dānadharmamanuttamam
arthānāmucite pātre śraddhayā pratipādanam
dānaṃ tu kathitaṃ tajjñairbhuktimuktiphalapradam
nyāyenopārjayedvittaṃ dānabhogaphalaṃ ca tat
adhyāpanaṃ yājanaṃ ca vṛttamāhuḥ pratigraham
kusīdaṃ kṛṣivāṇijyaṃ kṣatravṛtto 'tha varjayet
yaddīyate tu pātrebhyastaddānaṃ parikīrtitam
nityaṃ naimittikaṃ kāmyaṃ vimalaṃ dānamīritam
ahanyahani yat kiṃciddīyate 'nupakāriṇe
anuddiśya phalaṃ tasmādbrāhmaṇāya tu nityaśaḥ
yattu pāpopaśāntyai ca dīyate vidupāṃ kare
naimittikaṃ taduddiṣṭaṃ dānaṃ sadbhiranuṣṭhitam
apatyavijayaiśvaryasvargārthaṃ yatpradīyate
dānaṃ tatkāmyamākhyātam ṛṣibhirdharmacintakaiḥ
īśvaraprīṇanārthāya brahmāvitsu pradīyate
cetasā sattvayuktena dānaṃ tadvimalaṃ śivam
ikṣubhiḥ saṃtatāṃ bhūmiṃ yavagodhūmaśālinīm
dadāti vedaviduṣe sa na bhūyo 'bhijāyate
bhūmidānātparaṃ dānaṃ na bhūtaṃ na bhaviṣyati
vidyāṃ dattvā brāhmaṇāya brahmaloke mahīyate
dadyādaharahastāstu śraddhayā brahmacāriṇe
sarvapāpavinirmukto brahmasthānamavāpnuyāt
vaiśākhyāṃ paurṇamāsyāṃ tu brāhmaṇānsapta pañca ca
upoṣyābhyarcayedvidvānmadhunā tilasarpiṣā
gandhādibhiḥ samabhyarcya vācayedvā svayaṃ vadet
prīyatāṃ dharmarājeti yathā manasi vartate
yāvajjīvaṃ kṛtaṃ pāpaṃ tatkṣaṇādeva naśyati
kṛṣṇājine tilānkṛtvā hiraṇyamadhusarpiṣā
dadāti yastu viprāya sarvaṃ tarati duṣkṛtam
ghṛtānnamudakaṃ caiva vaiśākhyāṃ ca viśeṣataḥ
nirdiśya dharmarājāya viprebhyo mucyate bhayāt
dvādaśyām arcayed viṣṇum upoṣyāghapraṇāśanam
sarvapāpavinirmukto naro bhavati niścitam
yo hi yāṃ devatāmicchetsamārādhayituṃ naraḥ
brāhmaṇānpūjayed yatnād bhojayedyoṣitaḥ surān
santānakāmaḥ satataṃ pūjayedvai purandaram
brahmavarcasakāmastu brāhmaṇānbrahmaniścayāt
ārogyakāmo 'tha raviṃ dhanakāmo hutāśanam
karmaṇāṃ siddhikāmastu pūjayedvai vināyakam
bhogakāmo hi śaśinaṃ balakāmaḥ samīraṇam
mumukṣuḥ sarvasaṃsārātprayatnenārcayeddharim
akāmaḥ sarvakāmo vā pūjayettu gadādharam
vāridastṛptimāpnoti sukhamakṣayyamannadaḥ
tilapradaḥ prajāmiṣṭāṃ dīpadaścakṣuruttamam
bhūmidaḥ sarvamāpnoti dīrghamāyurhiraṇyadaḥ
gṛhado 'gryāṇi veśmāni rūpyado rūpamuttamam
vāsodaś cāndrasālokyam aśvisālokyamaśvadaḥ
anaḍuddaḥ śriyaṃ puṣṭāṃ godo bradhnasya viṣṭapam
yānaśayyāprado bhāryāmaiśvaryamabhayapradaḥ
dhānyadaḥ śāśvataṃ saukhyaṃ brahmado brahma śāśvatam
vedavitsu dadajjñānaṃ svargaloke mahīyate
gavāṃ ghāsapradānena sarvapāpaiḥ pramucyate
indhanānāṃ pradānena dīptāgnirjāyate naraḥ
auṣadhaṃ snehamāhāraṃ rogirogapraśāntaye
dadāno rogarahitaḥ sukhī dīrghāyureva ca
asipatravanaṃ mārgaṃ kṣuradhārāsamanvitam
tīkṣṇātapaṃ ca tarati chatropānatprado naraḥ
yadyadiṣṭatamaṃ loke yaccāsya dayitaṃ gṛhe
tattadguṇavate deyaṃ tadevākṣayamicchatā
ayane viṣuve caiva grahaṇe candrasūryayoḥ
saṃkrāntyādiṣu kāleṣu dattaṃ bhavati cākṣayam
prayāgādiṣu tīrtheṣu gayāyāṃ ca viśeṣataḥ
dānadharmātparo dharmo bhūtānāṃ neha vidyate
svargāyurbhūtikāmena dānaṃ pāpopaśāntaye
dīyamānaṃ tu yo mohādgoviprāgnisureṣu ca
nivārayati pāpātmā tiryagyoniṃ vrajennaraḥ
yastu durbhikṣavelāyām annādyaṃ na prayacchati
mriyamāṇeṣu vipreṣu brahmahā sa tu garhitaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe dānadharmanirūpaṇaṃ nāmaikapañcāśattamo 'dhyāyaḥ
brahmovāca
ataḥ paraṃ pravakṣyāmi prāyaścittavidhiṃ dvijāḥ
brahmahā ca surāpaśca steyī ca gurutalpagaḥ
pañca pātakinastvete tatsaṃyogī ca pañcamaḥ
upapāpāni gohatyāprabhṛtīni surā jaguḥ
brahmahā dvādaśābdāni kuṭīṃ kṛtvā vane vaset
kuryādanaśanaṃ vātha bhṛgoḥ patanameva ca
jvalantaṃ vā viśedagniṃ jalaṃ vā praviśetsvayam
brāhmaṇārthe gavārthe vā samyak prāṇānparityajet
dattvā cānnaṃ ca viduṣe brahmahatyāṃ vyapohati
aśvamedhāvabhṛthake snātvā vā mucyate dvijaḥ
sarvasvaṃ vā vedavide brāhmaṇāya pradāpayet
sarasvatyāstaraṅgiṇyāḥ saṅgame lokaviśrute
śuddhe triṣavaṇasnātastrirātropoṣito dvijaḥ
setubandhe naraḥ snātvā mucyate brahmahatyayā
kapālamocane snātvā vārāṇasyāṃ tathaiva ca
surāpastu surāṃ pītvā agnivarṇāṃ dvijottamaḥ
payo ghṛtaṃ vā gomūtraṃ tasmātpāpātpramucyate
suvarṇasteyī muktaḥ syānmusalena hato nṛpaiḥ
cīravāsā dvijo 'raṇye cared brahmahaṇavratam
gurubhāryāṃ samāruhya brāhmaṇaḥ kāmamohitaḥ
avagūhetstriyaṃ taptāṃ dīptāṃ kārṣṇāyasīṃ kṛtām
gurvaṅganāgāminaśca careyur brahmahavratam
cāndrāyaṇāni vā kuryātpañca catvāri vā punaḥ
patitena ca saṃsargaṃ kurute yastu vai dvijaḥ
sa tatpāpāpanodārthaṃ tasyaiva vratamācaret
taptakṛcchraṃ caredvātha saṃvatsaramatandritaḥ
sarvasvadānaṃ vidhivatsarvapāpaviśodhanam
cāndrāyaṇaṃ ca vidhinā kṛtaṃ caivātikṛcchrakam
puṇyakṣetre gayādau ca gamanaṃ pāpanāśanam
amāvasyāṃ tithiṃ prāpya yaḥ samārādhayedbhavam
brāhmaṇān bhojayitvā tu sarvapāpaiḥ pramucyate
upoṣitaścaturdaśyāṃ kṛṣṇapakṣe samāhitaḥ
yamāya dharmarājāya mṛtyave cāntakāya ca
vaivasvatāya kālāya sarvabhūtakṣayāya ca
pratyekaṃ tilasaṃyuktāndadyātsapta jalāñjalīn
snātvā nadyāṃ tu pūrvāhne mucyate sarvapātakaiḥ
brahmacaryamadhaḥ śayyāmupavāsaṃ dvijārcanam
vrateṣveteṣu kurvīta śāntaḥ saṃyatamānasaḥ
ṣaṣṭhyāmupoṣito devaṃ śuklapakṣe samāhitaḥ
saptamyāmarcayedbhānuṃ mucyate sarvapātakaiḥ
ekādaśyāṃ nirāhāraḥ samabhyarcya janārdanam
dvādaśyāṃ śuklapakṣasya mahāpāpaiḥ pramucyate
tapo japastīrthasevā devabrāhmaṇapūjanam
grahaṇādiṣu kāleṣu mahāpātakanāśanam
yaḥ sarvapāpayukto 'pi puṇyatīrtheṣu mānavaḥ
niyamena tyajetprāṇānmucyate sarvapātakaiḥ
brahmaghnaṃ vā kṛtaghnaṃ vā mahāpātakadūṣitam
bhartāramuddharennārī praviṣṭā saha pāvakam
pativratā tu yā nārī bhartuḥ śuśrūṣaṇotsukā
na tasyā vidyate pāpamiha loke paratra ca
tathā rāmasya subhagā sītā trailokyaviśrutā
patnī dāśaratherdevī vijigye rākṣaseśvaram
phalgutīrthādiṣu snātaḥ sarvācāraphalaṃ labhet
ityāha bhagavānviṣṇuḥ purā mama yatavratāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe prāyaścittanirūpaṇaṃ nāma dvipañcāśattamo 'dhyāyaḥ
sūta uvāca
evaṃ brahmābravīcchrutvā hareraṣṭanidhīṃstathā
tatra padmamahāpadmau tathā makarakacchapau
mukundakundau nīlaśca śaṅkhaścaivāparo nidhiḥ
satyāmṛddhau bhavantyete svarūpaṃ kathayāmyaham
padmena lakṣitaścaiva sāttviko jāyate naraḥ
dākṣiṇyasāraḥ puruṣaḥ suvarṇādikasaṃgraham
rūpyādi kuryāddadyāttu yatidaivādiyajvanām
mahāpadmāṅkito dadyāddhanādyaṃ dhārmikāya ca
nidhī padmamahāpadmau sāttvikau puruṣau smṛtī
makareṇāṅkitaḥ khaḍgabāṇakuntādisaṃgrahī
dadyācchrutāya maitrīṃ ca yāti nityaṃ ca rājabhiḥ
dravyārthaṃ śatruṇā nāśaṃ saṃgrāme cāpi saṃvrajet
makaraḥ kacchapaścaiva tāmasau tu nidhī smṛtau
kacchapī viśvasennaiva na bhuṅkena dadāti ca
nidhānamurvyāṃ kurute nidhiḥ so 'pyekapūruṣaḥ
rājasenamukundena lakṣitā rājyasaṃgrahī
bhuktabhogo gāyanebhyo dadyādveśyādikāsu ca
rajastamomayo nandī ādhāraḥ syātkulasya ca
stutaḥ prīto bhavati vai bahubhāryā bhavanti ca
pūrvamitreṣu śaithilyaṃ prītimanyaiḥ karoti ca
nīlena cāṅkitaḥ sattvatejasā saṃyuto bhavet
vastradhānyādisaṃgrāhī taḍāgādi karoti ca
tripūruṣo nidhiścaiva āmrārāmādi kārayet
ekasya syānnidhiḥ śaṅkhaḥ svayaṃ bhuṅkte dhanādikam
kadannabhukparijano na ca śobhanavastradhṛk
svapoṣaṇaparaḥ śaṅkhī dadyātparanare vṛthā
miśrāvalokanān miśrasvabhāvaphaladāyinaḥ
nidhīnāṃ rūpamuktaṃ tu hariṇāpi harādike
harirbhuvanakośādi yathovāca tathā vade
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe navanidhivarṇanaṃ nāma tripañcāśattamo 'dhyāyaḥ
hariruvāca
agnīdhraścāgnibāhuśca vapuṣmān dyutimāṃstathā
medhāmedhātithirbhavyaḥ śabalaḥ putra eva ca
jyotiṣmāndaśamo jātaḥ putrā hyete priyavratāt
medhāgnibāhuputrāstu trayo yogaparāyaṇāḥ
jātismarā mahābhāgā nairājyāya mamodaṣuḥ
vibhajya sapta dvīpāni saptānāṃ pradadau nṛpaḥ
yojanānāṃ pramāṇena pañcāśatkoṭirāplutā
jalopari mahī yātā naurivāste sarijjale
jambūplakṣāhvayau dvīpau śālmalaścāparo hara
kuśaḥ krauñcastathā śākaḥ puṣkaraścaiva saptamaḥ
ete dvīpāḥ samudraistu sapta saptabhirāvṛtāḥ
lavaṇekṣusurāsarpirdadhidugdhajalaiḥ samam
dvīpāttu dviguṇo dvīpaḥ samudraśca vṛṣadhvaja
jambūdvīpe sthito merurlakṣayojanavistṛtaḥ
caturaśītisāhasrair yojanairasya cocchrayaḥ
praviṣṭaḥ ṣoḍaśādhastād dvātriṃśanmūrdhni vistṛtaḥ
adhaḥ ṣoḍaśasāhasraḥ karṇikākārasaṃsthitaḥ
himavānhemakūṭaśca niṣadhaścāsya dakṣiṇe
nīlaḥ śvetaśca śṛṅgī ca uttare varṣaparvatāḥ
plakṣādiṣu narā rudra ye vasanti sanātanāḥ
śaṅkarātha na teṣvasti yugāvasthā kathañcana
jambūdvīpeśvarātputrā hyagnīdhrād abhavannava
nābhiḥ kiṃpuruṣaścaiva harivarṣamilā vṛtaḥ
ramyo hiraṇmayākhyaśca kururbhadrāśva eva ca
ketumālo nṛpastebhyastatsaṃjñān khaṇḍakāndadau
nābhestu merudevyāṃ tu putro 'bhūdṛṣabho hara
tatputro bharato nāma śālagrāme sthito vratī
sumatirbharatasyābhūttatputrastaijaso 'bhavat
indradyumnaśca tatputraḥ parameṣṭhī tataḥ smṛtaḥ
pratīhāraścatatputraḥ pratihartā tadātmajaḥ
sutastasmād athai jātaḥ prastārastatsuto vibhuḥ
pṛthuśca tatsuto nakto naktasyāpi gayaḥ smṛtaḥ
naro gayasya tanayastatputro 'bhūd virāḍagataḥ
tato dhīmānmahātejā bhauvanastasya cātmajaḥ
tvaṣṭā tvaṣṭuśca virajā rajastasyāpyabhūtsutaḥ
śatajidrajasastasya viṣvagjyotiḥ sutaḥ smṛtaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bhuvanakośavarṇanopayogipriyavratavaṃśanirūpaṇaṃ nāma catuḥpañcāśattamo 'dhyāyaḥ
hariruvāca
madhye tvilāvṛto varṣo bhadrāśvaḥ pūrvato 'dbhutaḥ
pūrvadakṣiṇato varṣo hiraṇvānvṛṣabhadhvaja
tataḥ kimpuruṣo varṣo merordakṣiṇataḥ smṛtaḥ
bhārato dakṣiṇe prokto harir dakṣiṇapaścime
paścime ketumālaśca ramyakaḥ paścimottare
uttare ca kurorvarṣaḥ kalpavṛkṣasamāvṛtaḥ
siddhiḥ svābhāvikī rudra varjayitvā tu bhāratam
indradvīpaḥ kaśerumāṃstāmravarṇo gabhastitamān
nāgadvīpaḥ kaṭāhaśca siṃhalo vāruṇastathā
ayaṃ tu navamasteṣāṃ dvīpaḥ sāgarasaṃvṛtaḥ
pūrve kirātāstasyāste paścime yavanāḥ sthitāḥ
andhrā dakṣiṇato rudra turaṣkās tvapi cottare
brāhmaṇāḥ kṣattriyā vaiśyāḥ śūdrāś cāntaravāsinaḥ
mahendro malayaḥ sahyaḥ śuktimānṛkṣaparvataḥ
vindhyaśca pāriyātraśca saptātra kulaparvatāḥ
vedasmṛtir narmadā ca varadā surasā śivā
tāpī payoṣṇī sarayūḥ kāverī gomatī tathā
godāvarī bhīmarathī kṛṣṇaveṇī mahānadī
ketumālā tāmraparṇī candrabhāgā sarasvatī
ṛṣikulyā ca kāverī mattagaṅgā payasvinī
vidarbhā ca śatadrūśca nadyaḥ pāpaharāḥ śubhāḥ
āsāṃ pibanti salilaṃ madhyadeśādayo janāḥ
pāñcālāḥ kuravo matsyā yaudheyāḥ sapaṭaccarāḥ
kuntayaḥ śūrasenāśca madhyadeśajanāḥ smṛtāḥ
vṛṣadhvaja janāḥ pādmāḥ sūtamāgadhacedayaḥ
kāśayaśca videhāśca pūrvasyāṃ kosalāstathā
kaliṅgavaṅgapuṇḍrāṅgā vaidarbhā mūlakāstathā
vindhyāntarnilayā deśāḥ pūrvadakṣiṇataḥ smṛtāḥ
pulandāśmakajīmūtanayarāṣṭranivāsinaḥ
karṇāṭakambojaghaṇā dakṣiṇāpathavāsinaḥ
ambaṣṭhadraviḍā lāṭāḥ kāmbhojā strīmukhāḥ śakāḥ
ānartavāsinaścaiva jñeyā dakṣiṇapaścime
strīrājyāḥ saindhavā mlecchā nāstikā yavanāstathā
paścimena ca vijñeyā māthurā naiṣadhaiḥ saha
māṇḍavyāśca tuṣārāśca mūlikāśvamukhāḥ khaśāḥ
mahākeśā mahānāsā deśāstūttarapaścime
lambakāstananāgāśca mādragāndhārabāhlikāḥ
himācalālayā mlecchā udīcīṃ diśamāśritāḥ
trigartanīlakolātabrahmaputrāḥ saṭaṅkaṇāḥ
abhīṣāhāḥ sakāśmīrā udakparveṇa kīrtitāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bhuvanakośavarṇanaṃ nāma pañcapañcāśattamo 'dhyāyaḥ
hariruvāca
sapta medhātitheḥ putrāḥ plakṣadvīpeśvarasya ca
jyeṣṭhaḥ śāntabhavo nāma śiśirastadantaraḥ
sukhodayastathā nandaḥ śivaḥ kṣemaka eva ca
dhruvaśca saptamasteṣāṃ plakṣadvīpeśvarā hi te
gomedaścaiva candraśca nārado dundubhistathā
somakaḥ sumanāḥ śailo vaibhrājaścātra saptamaḥ
anutaptā śikhī caiva vipāśā tridivā kramuḥ
amṛtā sukṛtā caiva saptaitāstatra nimnagāḥ
vapuṣmāñchālmalasyeśastatsutā varṣanāmakāḥ
śveto 'tha haritaścaiva jīmūto rohitastathā
vaidyuto mānasaścaiva saprabhaścāpi saptamaḥ
kumudaśconnato droṇo mahiṣo 'tha balāhakaḥ
krauñcaḥ kakudmānhyete vai girayaḥ saritastvimāḥ
yonitoyā vitṛṣṇā ca candrā śuklā vimocanī
vidhṛtiḥ saptamī tāsāṃ smṛtāḥ pāpapraśāntidāḥ
jyotiṣmataḥ kuśadvīpe sapta putrāḥ śṛṇuṣvatān
udbhido veṇumāṃścaiva dvairatho lambano dhṛtiḥ
prabhākaro 'tha kapilastannāmā varṣapaddhatiḥ
vidrumo hemaśailaśca dyutimānpuṣpavāṃstathā
kuśeśayo hariścaiva saptamo mandarācalaḥ
dhūtapāpā śivā caiva pavitrā saṃmatistathā
vidyudabhrā mahī cānyā sarvapāpaharāstvimāḥ
krauñcadvīpe dyutimataḥ putrāḥ sapta mahātmanaḥ
kuśalo mandagaścoṣṇaḥ pīvaro 'tho 'ndhakārakaḥ
muniśca dundubhiścaiva saptaite tatsutā hara
krauñcaśca vāmanaścaiva tṛtīyaścāndhakārakaḥ
divāvṛtpañcamaścānyo dundubhiḥ puṇḍarīkavān
gaurī kumudvatī caiva sandhyā rātrirmanojavā
khyātiśca puṇḍarīkā ca saptaitā varṣanimnagāḥ
śākadvīpeśvarādbhavyātsapta putrāḥ prajajñire
jaladaśca kumāraśca sukumāroruṇī bakaḥ
kusumodaḥ samodārkiḥ saptamaśca mahādrumaḥ
sukumārī kumārī ca nalinī dhenukā ca yā
ikṣuśca veṇukā caiva gabhastī saptamī tathā
śabalātpuṣkareśācca mahāvīraśca dhātakiḥ
abhūdvarṣadvayaṃ caiva mānasottaraparvataḥ
yojanānāṃ sahasrāṇi ūrdhvaṃ pañcāśaducchritaḥ
tāvaccaiva ca vistīrṇaḥ sarvataḥ parimaṇḍalaḥ
svādūdakenodadhinā puṣkaraḥ pariveṣṭitaḥ
svādūdakasya purato dṛśyate lokasaṃsthitiḥ
dviguṇā kāñcanī bhūmiḥ sarvajantuvivarjitā
lokālokastataḥ śailo yojanāyutāvistṛtaḥ
tamasā parvato vyāptastamo 'pyaṇḍakaṭāhataḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bhuvanakośavarṇanaṃ nāma ṣaṭpañcāśattamo 'dhyāyaḥ
hariruvāca
saptatistu sahasrāṇi bhūmyucchrāyo 'pi kathyate
daśasāhasramekaikaṃ pātālaṃ vṛṣabhadhvaja
atalaṃ vitalaṃ caiva nitalaṃ ca gabhastimat
mahākhyaṃ sutalaṃ cāgryaṃ pātālaṃ cāpi saptamam
kṛṣṇā śuklāruṇā pītā śarkarā śailakāñcanā
bhūyastatra daiteyā vasanti ca bhujaṅgamāḥ
raudre tu puṣkaradvīpe narakāḥ santi tāñchṛṇu
rauravaḥ sūkaro rodhastālo vinaśanastathā
mahājvālastaptakumbho lavaṇo 'thi vimohitaḥ
rudhirākhyo vaitaraṇī kṛmiśaḥ kṛmibhojanaḥ
asipattravanaḥ kṛṣṇo nānābhakṣaśca dāruṇaḥ
tathā pūyavahaḥ pāpo vahnijvālastvadhaḥśirāḥ
saṃdaṃśaḥ kṛṣṇasūtraśca tamaścāvīcireva ca
śvabhojano 'thāpratiṣṭhoṣṇavīcir narakāḥ smṛtāḥ
pāpinasteṣu pacyante viṣaśastrāgnidāyinaḥ
uparyupari vai lokā rudra bhūtādayaḥ sthitāḥ
vārivahnyanilākāśairvṛtaṃ bhūtādinā ca tat
tadaṇḍaṃ mahatā rudra pradhānena ca veṣṭitam
aṇḍaṃ daśaguṇaṃ vyāptaṃ nārāyaṇaḥ sthitaḥ
iti gāruḍe mahāpurāṇe pūrvakhaṇḍe prathamāṃśākhye ācārakāṇḍe bhuvanakośagatāpātalanarakādinirūpaṇaṃ nāma saptapañcāśattamo 'dhyāyaḥ
hariruvāca
vakṣye pramāṇasaṃsthāne sūryādīnāṃ śṛṇuṣva me
yojanānāṃ sahasrāṇi bhāskarasya ratho nava
īṣādaṇḍastathaivāsya dviguṇo vṛṣabhadhvaja
sārdhakoṭistathā sapta niyutānyadhikāni ca
yojanānāṃ tu tasyākṣastatra cakraṃ pratiṣṭhitam
trinābhimati pañcāre ṣaṇneminyakṣayātmake
saṃvatsaramaye kṛtsnaṃ kālacakraṃ pratiṣṭhitam
catvāriṃśatsahasrāṇi dvitīyo 'kṣo vivasvataḥ
pañcānyāni tu sārdhāni syandanasya vṛṣadhvaja
akṣapramāṇamubhayoḥ pramāṇaṃ tu yugārdhayoḥ
hrasvo 'kṣastadyugārdhena dhruvādhāre rathasya vai
dvitīye 'kṣe tu taccakraṃ saṃsthitaṃ mānasācale
gāyattrī sabṛhatyuṣṇigjagatītriṣṭubeva ca
anuṣṭuppaṅktir ityuktāśchandāṃsi harayo raveḥ
dhātā kratusthalā caiva pulastyo vāsukistathā
rathakṛd grāmaṇīr hetis tumburuś caitramāsake
aryamā pulahaścaiva rathaujāḥ puñjikasthalā
prahetiḥ kacchanīraśca nāradaścaiva mādhave
mitro 'tristakṣako rakṣaḥ pauruṣeyo 'tha menakā
hāhā rathasvanaścaiva jyeṣṭhe bhāno rathe sthitāḥ
varuṇo vasiṣṭho rambhā sahajanyā kuhūrbudhaḥ
rathacitrastathā śukro vasanty āṣāḍhasaṃjñite
indro viśvāvasuḥ srotailāpatrastathāṅgirāḥ
pramlocā ca nabhasyete sarpāścārke tu santi vai
vivasvānugrasenaśca bhṛgurāpūraṇastathā
anumlocāśaṅkhapālau vyāghro bhādrapade tatā
pūṣā ca surucirdhātā gautamo 'tha dhanañjayaḥ
suṣeṇo 'nyo ghṛtācī ca vasantyāśvayuje ravau
viśvāvasurbharadvājaḥ parjanyairāvatau tadā
viśvācī senajiccāpaḥ kārtike cādhikāriṇaḥ
aṃśuśca kāśyapastārkṣyo mahāpadmastathorvaśī
citrasenastathā vidyunmārgaśīrṣādhikāriṇaḥ
kraturbhargastathorṇāyuḥ sphūrjaḥ karkoṭakastathā
ariṣṭanemiścaivānyā pūrvacittivarrātsarāḥ
pauṣamāse vasantyete sapta bhāskaramaṇḍale
tvaṣṭātha jamadagniśca kambalo 'tha tilottamā
brahmāpeto 'tha ṛtajiddhṛtarāṣṭraśca saptamaḥ
māghamāse vasantyete sapta bhāskaramaṇḍale
viṣṇuraśvataro rambhā sūryavarcāśca satyajit
viśvāmitrastathā rakṣo yajñāpeto hi phālgune
saviturmaṇḍale brahmanviṣṇuśaktyupabṛṃhitāḥ
stuvanti munayaḥ sūryaṃ gandharvair gīyate puraḥ
nṛtyantyo 'psaraso yānti sūryasyānuniśācarāḥ
vahanti pannagā yakṣaiḥ kriyate 'bhīṣusaṃgrahaḥ
vālakhilyās tathaivainaṃ parivārya samāsate
rathastricakraḥ somasya kundābhāstasya vājinaḥ
vāmadakṣiṇato yuktā daśa tena caratyasau
vāryagranidravyasambhūto rathaścandrasutasyaca
piśaṅgais turagairyuktaḥ so 'ṣṭābhirvāyuvegibhiḥ
savarūthaḥ sānukarṣo yukto bhūmibhavairhayaiḥ
sopāsaṃgapatākastu śukrasyāpi ratho mahān
ratho bhūmisutasyāpi taptakāñcanasannibhaḥ
aṣṭāśvaḥ kāñcanaḥ śrīmān bhaumasyāpi ratho mahān
padmarāgāruṇairaśvaiḥ saṃyukto vahnisaṃbhavaiḥ
aṣṭābhiḥ pāṇḍarairyuktairvājibhiḥ kāñcane rathe
tiṣṭhaṃstiṣṭhati varṣaṃ vai rāśau rāśau bṛhaspatiḥ
ākāśasambhavairaśvaiḥ śabalaiḥ syandanaṃ yutam
samāruhya śanairyāti mandagāmī śanaiścaraḥ
svarbhānosturagā hyaṣṭau bhṛṅgābhā dhūsaraṃ ratham
sakṛdyuktāstu bhūteśa vahantyavirataṃ śiva
tathā keturathasyāśvā aṣṭau te vātaraṃhasaḥ
palāladhūmavarṇābhā lākṣārasanibhāruṇāḥ
dvīpanadyadryudanvanto bhuvanāni harestanuḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bhuvanakośanirūpaṇaṃ nāmāṣṭapañcāśattamo 'dhyāyaḥ
sūta uvāca
jyotiścakraṃ bhuvo mānamuktvā provāca keśavaḥ
caturlakṣaṃ jyotiṣasya sāraṃ rudrāya sarvadaḥ
hariruvāca
kṛttikāstvagnidevatyā rohiṇyo brahmaṇaḥ smṛtāḥ
ilvalāḥ somadevatyā raudraṃ cārdramudāhṛtam
punarvasustathādityastiṣyaśca gurudaivataḥ
aśleṣāḥ sarpadevatyā maghāśca pitṛdevatāḥ
bhāgyāśca pūrvaphalgunya aryamā ca tathottaraḥ
sāvitraśca tathā hastā citrā tvaṣṭā prakīrtitaḥ
svātī ca vāyudevatyā nakṣatraṃ parikīrtitam
indrāgnidevatā proktā viśākhā vṛṣabhadhvaja
maitramṛkṣamanūrādhā jyeṣṭhā śākraṃ prakīrtitam
tathā nirṛtidevatyo mūlastajjñairudāhṛtaḥ
āpyās tv āṣāḍhapūrvāstu uttarā vaiśvadevatāḥ
brāhmaścaivābhijitproktaḥ śravaṇā vaiṣṇavaḥ smṛtaḥ
vāsavastu tathā ṛkṣaṃ dhaniṣṭhā procyate budhaiḥ
tathā śatabhiṣā proktaṃ nakṣatraṃ vāruṇaṃ śiva
ājaṃ bhādrapadā pūrvā ahirbudhnyastathottarā
pauṣṇaṃ ca revatī ṛkṣamaśvayukcāśvadaivatam
bharaṇyṛkṣaṃ tathā yāmyaṃ proktāste ṛkṣadevatāḥ
brahmāṇī saṃsthitā pūrve pratipannavamītithau
māheśvarī cottare ca dvitīyā daśamītithau
pañcamyāṃ ca trayodaśyāṃ vārāhī dakṣiṇe sthitā
ṣaṣṭhyāṃ caiva caturdaśyāmindrāṇī paścime sthitā
saptamyāṃ paurṇamāsyāṃ ca cāmuṇḍā vāyugocare
aṣṭamyamāvāsyayoge mahālakṣmīśagocare
ekādaśyāṃ tṛtīyāyāmagnikoṇe tu vaiṣṇavī
dvādaśyāṃ ca caturthyāṃ tu kaumārī nairṛte tathā
yoginī sumukhenaiva gamanādi na kārayet
aśvinīmaitrarevatyo mṛgamūlapunarvasu
puṣyā hastā tathā jyeṣṭhā prasthāne śreṣṭhamucyate
hastādipañcaṛkṣāṇi uttarātrayameva ca
aśvinī rohiṇī puṣyā dhaniṣṭhā ca punarvasū
vastraprāvaraṇe śreṣṭho nakṣatrāṇāṃ gaṇaḥ smṛtaḥ
kṛttikā bharaṇyaśleṣā maghā mūlaviśākhayoḥ
trīṇi pūrvā tathā caiva adhovakrāḥ prakīrtitāḥ
eṣu vāpītaḍāgādikūpabhūmitṛṇāni ca
devāgārasya khananaṃ nidhānakhananaṃ tathā
gaṇitaṃ jyotiṣārambhaṃ khanibilapraveśanam
kuryādadhogatānyeva anyāni ca vṛṣadhvaja
revatī cāśvinī citrā svātī hastā punarvasū
anurādhā mṛgo jyeṣṭhā ete pārśvamukhāḥ smṛtāḥ
gajoṣṭrāśvabalīvardadamanaṃ mahiṣasya ca
bījānāṃ vapanaṃ kuryād gamanāgamanādikam
cakrayantrarathānāṃ ca nāvādīnāṃ pravāhaṇam
pārśveṣu yāni karmāṇi kuryādeteṣu tānyapi
rohiṇyārdrāṃ tathā puṣyā dhaniṣṭhā cottarātrayam
vāruṇaṃ śravaṇaṃ caiva nava cordhvamukhāḥ smṛtāḥ
eṣu rājyābhiṣekaṃ ca paṭṭabandhaṃ ca kārayet
ūrdhvamukhyānyucchritāni sarvāṇyeteṣu kārayet
caturthī cāśubhā ṣaṣṭhī aṣṭamī navamī tathā
amāvāsyā pūrṇimā ca tadvādaśī ca caturdaśī
aśuklā pratipacchreṣṭhā dvitīyā candrasūnunā
tṛtīyā bhūmiputreṇa caturthī ca śanaiścare
gurau śubhā pañcamī syāt ṣaṣṭhī maṅgalaśukrayoḥ
saptamī somaputreṇa aṣṭamī kujabhāskarau
navamī candravāreṇa daśamī tu gurau śubhā
ekādaśyā guruśukrau dvādaśyāṃ ca punarbudhaḥ
trayodaśī śukrabhaumau śanau śreṣṭhā caturdaśī
paurṇamāsyapy amāvāsyā śreṣṭhā syācca bṛhaspatau
dvādaśīṃ dahate bhānuḥ śaśī caikādaśīṃ dahet
kujo dahecca daśamīṃ navamīṃ ca budho dahet
aṣṭamīṃ dahate jīvaḥ saptamīṃ bhārgavo dahet
sūryaputro dahetṣaṣṭhīṃ gamanādyāsu nāsti vai
pratipannavamīṣveva caturdaśyaṣṭamīṣu ca
budhavāreṇa prasthānaṃ dūrataḥ parivarjayet
meṣe karkaṭake ṣaṣṭhī kanyāyāṃ mithune 'ṣṭamī
vṛṣe kumbhe caturthī ca dvādaśī makare tule
daśamī vṛścike siṃhe dhanurmone caturdaśī
etā dagdhā na gantavyaṃ pīḍādiḥ kila mānavaiḥ
viśākhātrayamāditye pūrvāṣāḍhātraye śaśī
dhaniṣṭhātritayaṃ bhaume budhe vai revatītrayam
rohiṇyāditrayaṃ jīve śukre puṣyātrayaṃ śiva
śanivāre varjayecca uttarāphalgunītrayam
eṣu yogeṣu cotpātamṛtyurogādikaṃ bhavet
mūle 'rkaḥ śravaṇe candraḥ proṣṭhapadyuttare kujaḥ
kṛttikāsu budhaścaiva gurau rudra punarvasuḥ
pūrvaphalgunī śukre ca svātiścaiva śanaiścare
etai cāmṛtayogāḥ syuḥ sarvakāryaprasādhakāḥ
kālaṃ pravadhyanniśaktidā neṣṭamanda
parvādistu jñeyaḥ kālaḥ kālaviśāradaiḥ
ekīkṛtyākṣarānmātraṃ nāmnoḥ strīpuṃsayostribhiḥ
bhāge dviśeṣe strīnāśaḥ puṃsaḥ syādekaśūnyayoḥ
viṣkambhe ghaṭikāḥ pañca śūle sapta prakīrtitāḥ
ṣaḍgaṇḍe cātigaṇḍe ca nava vyāghātavajrayoḥ
vyatīpāte ca parighe vaidhṛte ca dine dine
etai mṛtyuyutā hyeṣu sarvakarmāṇi varjayet
haste 'rkaśca guruḥ puṣye anurādhā budhe śubhā
rohiṇī ca śanau śreṣṭhā saumaṃ somena vai śubham
śukre ca revatī śreṣṭhā aśvinī maṅgale śubhā
eteṣu siddhiyogā vai sarvadoṣavināśanāḥ
bhārgave bhaparaṇī caiva some citrā vṛṣadhvaja
bhaume caivottarāṣāḍhā dhaniṣṭhā ca budhe hara
garau śatabhiṣā rudra śukre vai rohiṇī tathā
śanau ca revatī śambho viṣayogāḥ prakīrtitāḥ
puṣyaḥ punarvasuścaiva revatī citrayā saha
śravaṇaṃ ca dhaniṣṭhā ca hastāśvanīmṛgās tathā
kuryācchatabhiṣāyāṃ ca jātakarmādi mānavaḥ
viśākhā cottarātrīṇi maghārdrā bharaṇī tathā
āśleṣā kṛttikā rudra prasthāne maraṇapradāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe jyotiḥśāstre nakṣatrataddevatādagdhayogādinirūpaṇaṃ nāmaikonaṣaṣṭitamo 'dhyāyaḥ
hariruvāca
ṣaḍāditye daśā jñeyā some pañcadaśa smṛtāḥ
aṣṭāvaṅgārake caiva budhaispatadaśa smṛtāḥ
śanaiścare daśa jñeyā gurorekonaviṃśatiḥ
rāhordvādaśavarṣāṇi ekaviṃśatirbhārgave
raverdaśā duḥkhadā syādudveganṛpanāśakṛt
vibhūtidā somadaśā sukhamiṣṭānnadā tathā
duḥkhapradā kujadaśā rājyādeḥ syādvināśinī
divyastrīdā budhadaśā rājyadā kośavṛddhidā
śanerdaśā rājyanāśabandhuduḥkhakarī bhavet
gurordaśā rājyadā syātsukhadharmādidāyinī
rāhordaśā rājyanāśavyādhidā duḥkhadā bhavet
hastyaśvadā śukradaśā rājyastrīlābhadā bhavet
meṣa aṅgārakakṣetraṃ vṛṣaḥ śukrasya kīrtitaḥ
mithunasya budho jñeyaḥ somaḥ karkaṭakasya ca
sūryakṣetraṃ bhavetsiṃhaḥ kanyā kṣetraṃ budhasya ca
bhārgavasya tulā kṣetraṃ vṛściko 'ṅgārakasya ca
dhanuḥ suraguroścaiva śanermakarakumbhakau
mīnaḥ suraguroścaiva grahakṣetraṃ prakīrtitam
paurṇamāsyādvayaṃ tatra pūrvāṣāḍhādvayaṃ bhavet
dvirāṣāḍhaḥ sa vijñeyo viṣṇuḥ svapiti karkaṭe
aśvinī revatī citrā dhaniṣṭhā syādalaṅkṛtau
mṛgāhikapimārjāraśvānaḥ sūkarapakṣiṇaḥ
nakulo mūṣakaścaiva yātrāyāṃ dakṣiṇe śubhaḥ
viprakanyā śivā eṣāṃ śaṅkhabherīvasundharāḥ
veṇustrīpūrṇakumbhāśca yātrāyāṃ darśanaṃ śubham
jambūkoṣṭrakharādyāśca yātrāyāṃ vāmake śubhāḥ
kārpāsauṣadhitailaṃ ca pakvāṅgārabhujaṅgamāḥ
muktakeśī raktamālyanagnādyaśubham īkṣitam
hakrāya lakṣaṇaṃ vakṣye labhatpūrve mahāphalam
āgneye śokasantāpau dakṣiṇe hānimāpnuyāt
nairṛtye śokasantāpau miṣṭānnaṃ caiva paścime
arthaṃ prāpnoti vāyavye uttare kalahobhavet
īśāne maraṇaṃ proktaṃ hikkāyāśca phalāphalam
vilikhya ravicakraṃ tu bhāskaro narasannibhaḥ
yasminṛkṣe vasadbhānustadāndi trīṇi mastake
trayaṃ vakre pradātavyamekaikaṃ skandhayornyaset
ekaikaṃ bāhuyugme tu ekaikaṃ hastayordvayoḥ
hṛdaye pañca ṛkṣāṇi ekaṃ nābhau pradāpayet
ṛkṣamekaṃ nyasedguhye ekaikaṃ jānuke nyaset
nakṣatrāṇi ca śeṣāṇi ravipāde niyojayet
caraṇasyena ṛkṣeṇa alpāyurjāyate naraḥ
vidaśagamanaṃ jānau guhyasthe paradāravān
nābhisthenālpasaṃtuṣṭo hṛtsthena syānmaheśvaraḥ
pāṇisthena bhaveccauraḥ sthānabhraṣṭo bhaveddhaja
skandhasthite dhanapatirmukhe miṣṭānnamāpnuyāt
mastake padṛvastraṃ syānnakṣatraṃ yadi sthitam
iti śrīgāruḍe mahāpurāṇe pūrvakhaṇḍaṃ prathamāṃśākhye ācārakāṇḍe jyotiḥśāstre grahadaśādinirūpaṇaṃ nāma ṣaṣṭitamo 'dhyāyaḥ
hariruvāca
saptamopacayādyasthaścandraḥ sarvatra śobhanaḥ
śuklapakṣe dvitīyastu pañcamo navamastathā
sampūjyamāno lokaistu guruvaddṛśyate śaśī
candrasya dvādaśāvasthā bhavanti śṛṇu tā api
triṣu triṣu ca ṛkṣeṣu aśvinyādi vadāmyaham
pravāsasthaṃ punardṛṣṭaṃ mṛtāvasthaṃ jayāvaham
hāsyāvasthaṃ natāvasthaṃ pramodāvasthameva ca
viṣādāvasthabhogasthe jvarāvasthaṃ vyavasthitam
kampāvasthaṃ sukhāvasthaṃ dvādaśāvasthagaṃ bhavet
pravāso hānimṛnyṛ ca jayo hāse 'ratiḥ sukham
śoko bhogo jvaraḥ kampaḥ sukhaṃ ceti kramātphalam
janmasthaḥ kurute tuṣṭiṃ dvitīye nāsti nirvṛtiḥ
tṛtīye rājasaṃmānaṃ caturthe kalahāgamaḥ
pañcamena mṛgāṅkena strīlābho vai tathā bhavet
ghanadhānyāgamaḥ ṣaṣṭhe ratiḥ pūjā ca saptame
aṣṭame prāṇasandeho navame kośasañcayaḥ
daśame kāryaniṣpattir dhruvamekādaśe jayaḥ
dvādaśena śaśāṅkena mṛtyureva na saṃśayaḥ
kṛttikādau ca pūrveṇa saptarkṣāṇi ca vai vrajet
maghādau dakṣiṇe gacchedanurādhādi paścime
praśastā cottarayātrā dhaniṣṭhādiṣu saptasu
aśvinī revatī citrā dhaniṣṭhā samalaṃkṛtau
mṛgāśvicitrāpuṣyāśca mūlā hastā śubhāḥ sadā
kanyāpradāne yātrāyāṃ pratiṣṭhādiṣu karmasu
śukracandrau hi janmasthau śubhadau ca dvitīyake
śaśijñaśukrajīvāśca rāśau rāśau cātha tṛtīyake
bhaumamandaśaśāṅkārkā budhaḥ śreṣṭhaścaturthake
śukrajīvau pañcame ca candraketusamāhitau
mandākārai ca kujaḥ ṣaṣṭhe gurucandrau ca saptame
jñaśukrāvaṣṭame śreṣṭhau navamastho guruḥ śubhaḥ
arkārkicandrā daśame grahā ekādaśe khilāḥ
budho 'tha dvādaśe caiva bhārgavaḥ sukhado bhavet
siṃhena makaraḥ śreṣṭhaḥ kanyayā meṣa uttamaḥ
tulayā saha mīnastu kumbhena sahakarkaṭaḥ
dhanuṣā vṛṣabhaḥ śreṣṭho mithunena ca vṛścikaḥ
etatṣaḍaṣṭakaṃ prītyai bhavatyeva na saṃśayaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe jyotiḥśāstre grahāṇāṃ śubhāśubhasthānādinirūpaṇaṃ nāmaikaṣaṣṭitamo 'dhyāyaḥ
hariruvāca
narastrīlakṣaṇaṃ vakṣye saṃkṣepācchṛṇu śaṅkara
asvedinau mṛdutalau kamalodarasannibhau
śliṣṭāṅgulī tāmranakhau sugulphau sirayojjhitau
kūrmonnatau ca caraṇau syātāṃ nṛpavarasya hi
virūkṣapāṇḍuranakhau vakrau caiva śirānatau
sūrpākārau ca caraṇau saṃkhuṣkau viralāṅgulī
duḥkhadāridryadau syātāṃ nātra kāryāṃ vicāraṇā
alparomayutā śreṣṭhā jaṅghā hastikaropamā
romaikaikaṃ kūpake syādbhūpānāṃ tu mahātmanām
dve dve romṇī paṇḍitānāṃ śrotriyāṇāṃ tathaiva ca
romatrayaṃ daridrāṇāṃ rogī nirmāṃsajānukaḥ
alpaliṅgī ca dhanavānsyācca putrādivarjitaḥ
sthūlaliṅgo daridraḥ syād duḥkhyekavṛṣṇī bhavet
viṣame strīcañcalo vai nṛpaḥ syādvṛṣaṇe same
pralambavṛṣaṇo 'lpāyurnirdravyaḥ kumaṇir bhavet
pāṇḍurairmalinaiścaiva maṇibhiśca sukhī naraḥ
niḥsvāḥ saśabdamūtrāḥ syurnṛpā niḥśabdadhārayā
bhogāḍhyāḥ samajaṭharā niḥsvāḥ syurghaṭasannibhāḥ
sarpodarā daridrāḥ syū rekhābhiścāyurucyate
lalāṭe yasya dṛśyante tisro rekhāḥ samāhitāḥ
sukhī putrasamāyuktaḥ sa ṣaṣṭiṃ jīvate naraḥ
catvāriṃśacca varṣāṇi dvirekhādarśanān naraḥ
viṃśatyabdaṃ tvekarekhā ākarṇāntāḥ śatāyuṣaḥ
saptatyāyurdvirekhā tu ṣaṣṭyāyustisṛbhirbhavet
vyaktāvyaktābhī rekhābhirviṃśatyāyurbhavennaraḥ
catvāriṃśacca varṣāṇi hīnarekhastu jīvati
bhinnābhiścaiva rekhābhirapamṛtyurnarasya hi
triśūlaṃ paṭṭiśaṃ vāpi lalāṭe yasya dṛśyate
dhanaputrasamāyuktaḥ sa jīveccharadaḥ śatam
tarjanyā madhyamāṅgulyā āyūrekhā tu madhyataḥ
samprāptā yā bhavedrudra sa jīveccharadaḥ śatam
prathamā jñānarekhā tu hyaṅguṣṭhādanuvartate
madhyamāmūlagā rekhā āyūrekhā ataḥ param
kaniṣṭhikāṃ samāśritya āyūrekhā samāviśet
acchinnā vā vibhaktā vā sa jīveccharadaḥ śatam
yasya pāṇitale rekhā āyustasya prakāśayet
śatavarṣāṇi jīvecca bhogī rudra na saṃśayaḥ
kaniṣṭhikāṃ samāśritya madhyamāyāmupāgatā
ṣaṣṭivarṣāyuṣaṃ kuryād āyūrekhā tu mānavam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe jyotiḥśāstre sāmudrike puṃllakṣaṇanirūpaṇaṃ nāma triṣaṣṭitamo 'dhyāyaḥ
hariruvāca
yasyāstu kuñcitāḥ keśā mukhaṃ ca parimaṇḍalam
nābhiśca dakṣiṇāvartā sā kanyā kulavardhinī
yā ca kāñcanavarṇābhā raktahastasaroruhā
sahasrāṇāṃ tu nārīṇāṃ bhavetsāpi pativratā
vakrakeśā ca yā kanyā maṇḍalākṣī ca yā bhavet
bhartā ca mriyate tasyā niyataṃ duḥkhabhāginī
pūrṇacandramukhī kanyā bālasūryasamaprabhā
viśālanetrā bimboṣṭhī sā kanyā labhate sukham
rekhābhirbahubhiḥ kleśaṃ svalpābhir dhanahīnatā
raktābhiḥ sukhamāpnoti kṛṣṇābhiḥ preṣyatāṃ vrajet
kārye ca mantrī satstrī syātsatī syātkaraṇeṣu ca
streheṣu bhāryā mātā syādveśyā ca śayane śubhā
aṅkuśaṃ kuṇḍalaṃ cakraṃ yasyāḥ pāṇitale bhavet
putraṃ prasūyate nārī narendraṃ labhate patim
yasyāstu romaśau pārśvau romaśau ca payodharau
unnatau cādharoṣṭhau ca kṣipraṃ mārayate patim
yasyāḥ pāṇitale rekhā prākārastoraṇaṃ bhavet
api dāsakule jātā rājñītvamupagacchati
udvṛttā kapilā yasya romarājī nirantaram
api rājakule jātā dāsītvamupagacchati
yasyā anāmikāṅguṣṭhau pṛthivyāṃ naiva tiṣṭhataḥ
patiṃ mārayate kṣipraṃ svecchācāreṇa vartate
yasyā gamanamātreṇa bhūmikampaḥ prajāyate
patiṃ mārayate kṣipraṃ svecchācāreṇa vartate
cakṣuḥsnehena saubhāgyaṃ dantasnehena bhojanam
tvacaḥ snehena śayyāṃ ca pādasnehena vāhanam
snigdhonnatau tāmranakhau nāryāśca caraṇau śubhau
matsyāṅkuśābjacihnau ca cakralāṅgalalakṣitau
asvedinau mṛdutalau praśastau caraṇau striyāḥ
śubhe jaṅghe virome ca ūrū hastikaropamau
aśvatthapatrasadṛśaṃ vipulaṃ guhyamuttamam
nābhiḥ praśastā gambhīrā dakṣiṇāvartikā śubhā
aromā trivalī nāryā hṛtstanau romavarjitau
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe jyotiḥśāstre sāmudrike strīlakṣaṇanirūpaṇaṃ nāma catuḥṣaṣṭitamo 'dhyāyaḥ
hariruvāca
samudroktaṃ pravakṣyāmi narastrīlakṣaṇaṃ śubham
yena vijñātamātreṇa atītānāgatāpramā
asvedinau mṛdutalau kamalodarasannibhau
śliṣṭāṅgulī tāmranakhau pādāviṣṇau śirojjhitau
kūrmonnatau gūḍhagulphau supārṣṇo nṛpateḥ smṛtau
śūrpākārau virūkṣau ca vakrau pādau śirālakau
saṃśuṣkau pāṇḍuranakhau niḥsvasya viralāṅgulī
mārgāyotkaṇṭakau pādau kaṣāyasadṛśau tathā
vicchittidau ca vaṃśasya brahmaghnau śaṅkusannibhau
agamyāgamane prītau jaṅghā viralaromikā
mṛduromā samā jaṅghā tathā karikaraprabhā
ūravo jānavastulyā nṛpasyopacitāḥ smṛtāḥ
niḥsvasya sṛgālajaṅghā raumaikaikaṃ cakūpake
nṛpāṇāṃ śrotriyāṇāṃ ca dve dve śriye ca dhīmatām
tryādyairniḥsvā mānavāḥ syur duḥsvabhāvaśca ninditāḥ
keśāśca vai kuñcitāśca pravāse mriyate naraḥ
nirmāṃsajānuḥ saubhāgyamalpairnimnai ratiḥ striyāḥ
vikaṭaiśca daridrāḥ syuḥ samāṃsai rājyameva ca
mahadbhirāyurākhyātaṃ hyalpaliṅgo dhanī naraḥ
apatyarahitaścaiva sthūlaliṅgo ghanojjhitaḥ
meḍhre vāmanate caiva sutārtharahito bhavet
vakre 'nyathā putravān syāddāridryaṃ vinate tvadhaḥ
alpe tvatanayo liṅge śirāle 'tha sukhī naraḥ
sthūlagranthiyute liṅge bhavetputrādisaṃyutaḥ
kośagūḍhe dīrghairbhugnaiśca dhanavarjitaḥ
balavānyuddhaśīlaśca laghuśektaḥ sa eva ca
durbalastvekavṛṣaṇo viṣamābhyāṃ calaḥ striyām
samābhyāṃ kṣitipaḥ proktaḥ pralambena śatābdavān
udvṛṃtābhyāṃ ca bahvāyū rūkṣairmaṇibhirīśvaraḥ
pāṇḍarairmaṇibhir niḥsvā malinaiḥ sukhabhāginaḥ
saśabdaniḥśabdamūtrāḥ syur daridrāśca mānavāḥ
ekadvitricatuḥpañcaṣaḍbhir dhārābhireva ca
dakṣiṇāvartacalitamūtrābhiśca nṛpāḥ smṛtāḥ
vikīrṇamūtrā niḥsvāśca pradhānasukhadāyikāḥ
ekadhārāśca vanitāḥ snigdhairmaṇibhirunnataiḥ
samaiḥ strīratnadhanino madhye nimnaiśca kanyakāḥ
śuṣkair niḥsvā viśuṣkaiśca durbhagāḥ parikīrtitāḥ
puṣpagandhe nṛpāḥ śukre madhugandhe dhanaṃ bahuḥ
putrāḥ śukre matsyagandhe tanuśukre ca kanyakāḥ
mahābhogī māṃsagandhe yajvā syānmadagandhini
daridraḥ kṣāragandhe ca dīrghāyuḥ śīghramaithunī
aśīghramaithunyalpāyuḥ sthūlasphik syāddhanojjhitaḥ
māṃsalasphik sukhī syācca siṃhasphik bhūpatiḥ smṛtaḥ
bhavetsiṃhakaṭī rājā niḥsvaḥ kapikaṭirnaraḥ
sarpodarā daridrāḥ syuḥ piṭharaiśca ghaṭaiḥ samaiḥ
dhanino vipulaiḥ pārśvairniḥsvā raktaiśca nimnagaiḥ
samakakṣāśca bhogāḍhyā nimnakakṣā dhanojjhitāḥ
nṛpāś connatakakṣāḥ syur jihnā viṣamakakṣakāḥ
matsyodarā bahudhanā nābhibhiḥ sukhinaḥ smṛtāḥ
vistīrṇābhirbahulābhirnimnābhiḥ kleśabhāginaḥ
balimadhyagatā nābhiḥ śūlabādhāṃ karoti hi
vāmāvartaśca sādhyaṃ vai medhāṃ dakṣiṇatastathā
pārśvāyatā cirāyurdā tūpaviṣṭā dhaneśvaram
adho gavāḍhyaṃ kuryācca nṛpatvaṃ padmakarṇikā
ekabaliḥ śatāyuḥ syācchrībhogī dvivaliḥ smṛtaḥ
trivaliḥ kṣmāpa ācārya ṛjubhirvālibhiḥ sukhī
agamyāgāmī jihmabalirbhūpāḥ pārśvaiśca māṃsalaiḥ
mṛdubhiḥ susamaiścaiva dakṣiṇāvartaromabhiḥ
viparītaiḥ parapreṣyā nirdravyāḥ sukhavarjitāḥ
anuddhataiścūcukaiśca bhavanti subhagā narāḥ
nirdhanā viṣamair dīrghaiḥ pītopacitakair nṛpāḥ
samonnataṃ ca hṛdayamakampaṃ māṃsalaṃ pṛthu
nṛpāṇāmadhamānāṃ ca khararomaśirālakam
arthavānsamavakṣāḥ syāt pīnair vakṣobhirūrjitaḥ
vakṣobhirviṣamair niḥsvaḥ śastreṇa nidhanāstathā
viṣamairjatrubhir niḥsvā asthinaddhaiśca mānavāḥ
unnatairbhogino nimnairniḥsvāḥ pīnairdhanānvitāḥ
niḥsvaścipiṭakaṇṭhaḥ syācchirāśuṣkagalaḥ sukhī
śūraḥ syānmahiṣagrīvaḥ śāstrātto mṛgakaṇṭhakaḥ
kambugrīvaśca nṛpatirlambakaṇṭho 'tibhakṣakaḥ
aromaśā bhugnapṛṣṭhaṃ śubhaṃ cāśubhamanyathā
kakṣāśvatthadalā śreṣṭhā sugandhir mṛgaromikā
anyathā tvarthahīnānāṃ dāridryasya ca kāraṇam
saṃmāsau caiva bhugnālpau śliṣṭau ca vipulau śubhau
ā jānulambitau bāhū vṛttau pīnau nṛpeśvare
niḥsvānāṃ romaśau hrasvau śreṣṭhau karikaraprabhau
hastāṅgulaya eva syur vāyudvārayutāḥ śubhāḥ
medhāvināṃ ca sūkṣmāḥ syurbhṛtyānāṃ cipiṭāḥ smṛtāḥ
sthūlāṅgulībhirniḥsvāḥ syurnatāḥ syuḥ sukṛśaistadā
kapitulyakarāḥ niḥsvā vyāghratulyakarairbalam
pitṛvittavināśaśca nimnāt karatalānnarāḥ
maṇibandhairnigūḍhaiśca suśliṣṭaiḥ śubhagandhibhiḥ
nṛpā hīnāḥ karacchadaiḥ saśabdairdhanavarjitāḥ
saṃvṛtaiścaiva nimnaiśca dhaninaḥ parikīrtitāḥ
prottānakaradātāro viṣamairviṣamā narāḥ
karaiḥ karatalaiścaiva lākṣābhir īśvarāstalaiḥ
paradāraratāḥ pītai rūkṣair niḥsvā narā matāḥ
tuṣatulyanakhāḥ klībāḥ kuṭilaiḥ sphuṭitairnarāḥ
niḥsvāśca kunakhaistadvadvivarṇaiḥ paratarkakāḥ
tāmrairbhūpā dhanāḍhyāśca aṅguṣṭhaiḥ sayavaistathā
aṅguṣṭhamūlajaiḥ putrī syāddīrghāṅguliparvakaḥ
dīrghāyuḥ subhagaścaiva nirdhano viralāṅguliḥ
ghanāṅguliśca sadhanastisro rekhāśca yasya vai
nṛpateḥ karatalagā maṇibandhātsamutthitāḥ
yugamīnāṅkitanaro bhavetsatraprado naraḥ
vajrākārāśca dhanināṃ matsyapucchanibhā budhe
śaṅkhātapatraśibikāgajapadmopamā nṛpe
kumbhāṅkuśapatākābhā mṛṇālābhā nidhīśvare
dāmābhāśca gavāḍhyānāṃ svastikābhā nṛpeśvare
cakrāsitomaradhanuḥkuntābhā nṛpateḥ kare
alūkhalābhā yajñāḍhyā vedībhā cāgnihotriṇi
vāpīdevakulyābhās trikoṇābhāś ca dhārmike
aṅguṣṭhamūlagā rekhāḥ putrāḥ sūkṣmāśca dārikāḥ
pradeśinīgatā rekhā kaniṣṭhāmūlagāminī
śatāyuṣaṃ ca kurute chinnayā taruto bhayam
niḥsvāśca bahurekhāḥ syur nirdravyāścibukaiḥ kṛśaiḥ
māṃsalaiśca dhanopetā āraktairadharairnṛpāḥ
bimbopamaiśca sphuṭitair oṣṭhai rūkṣaiś cakaṇḍitaiḥ
viṣamairdhanahīnāśca dantāḥ snigdhā ghanāḥ śubhāḥ
tīkṣṇā dantāḥ samāḥ śreṣṭhā jihvā raktā samā śubhā
ślakṣṇā dīrghā ca vijñeyā tālū śvete dhanakṣaye
kṛṣṇe ca paruṣo vakraṃ samaṃ saumyaṃ ca saṃvṛtam
bhūpānāmamalaṃ ślakṣṇaṃ viparītaṃ ca duḥkhinām
mahāduḥkhaṃ durbhagāṇāṃ strīmukhaṃ putramāpnuyāt
āḍhyānāṃ vartulaṃ vakraṃ nirdravyāṇāṃ ca dīrghakam
bhīruvakraḥ pāpakarmā dhūrtānāṃ caturaśrakam
nimnaṃ vakramaputrāṇāṃ kṛpaṇānāṃ ca hrasvakam
sampūrṇaṃ bhogināṃ kāntaṃ śmaśru snigdhaṃ śubhaṃ mṛdu
saṃhataṃ cāsphuṭitāgraṃ raktaśmaśruśca caurakaḥ
raktālpaparuṣaśmaśrukarṇāḥ syuḥ pāpamṛtyavaḥ
nirmāṃsaiś cipiṭair bhogāḥ kṛpaṇā hrasvakarṇakāḥ
śaṅkukarṇāśca rājāno romakarṇā gatāyuṣaḥ
bṛhatkarṇāśca dhanino rājānaḥ parikīrtitāḥ
karṇaiḥ snigdhāvanaddhaiśca vyālambair māṃsalair nṛpāḥ
bhogī vai nimnagaṇḍaḥ syānmantrī sampūrṇagaṇḍakaḥ
śukanāsaḥ sukhī syācca śuṣkanāso 'tijīvanaḥ
chinnāgrakūpanāsaḥ syād agamyāgamane rataḥ
dīrghanāse ca saubhāgyaṃ cauraścākuñcitendriyaḥ
mṛtyuścipiṭanāse syāddhīno bhāgyavatāṃ bhavet
svalpacchidrau supuṭau ca avakrau ca nṛpeśvare
krūre dakṣiṇavakrā syād balināṃ ca kṣutaṃ sakṛt
syād viniṣpiṇḍitaṃ hrādi sānunādaṃ ca jīvakṛt
vakrāntaiḥ padmapatrābhairlocanaiḥ sukhabhāginaḥ
mārjāralocanaiḥ pāpmā durātmā madhupiṅgalaiḥ
krūrāḥ kekaranetrāśca haritākṣāḥ sakalmaṣāḥ
jihmaiśca locanaiḥ śūrāḥ senānyo gajalocanāḥ
gambhīrākṣā īśvarāḥ syurmantriṇaḥ sthūlacakṣuṣaḥ
nīlotpalākṣā vidvāṃsaḥ saubhāgyaṃ śyāmacakṣuṣām
syāt kṛṣṇatārakākṣāṇām akṣṇām utpāṭanaṃ kila
maṇḍalākṣāśca pāpāḥ syurniḥsvāḥ syur denalocanāḥ
dṛk snigdhā vipulā bhoge alpāyuradhikonnatā
viśālonnatā sukhinī daridrā viṣamabhruvaḥ
ghanadīrghāsu saktabhrūr bālendūnnatasubhruvaḥ
āḍhyo niḥsvaśca khaṇḍabhrūr madhye ca vinatabhruvaḥ
strīṣu gamyāsu saktāḥ syuḥ sutārthe parivarjitāḥ
unnatair vipulaiḥ śaṅkhairlalāṭairviṣamaistathā
nirdhanā dhanavantaśca ardhendusadṛśairnarāḥ
ācāryāḥ śuktiviśālaiḥ śirālaiḥ pāpakāriṇaḥ
annatābhaiḥ śirābhiśca svastikābhir dhaneśvarāḥ
nimnairlalāṭair bandhārhāḥ krūrakarmaratāstathā
saṃvṛtaiśca lalāṭaiśca kṛpaṇā unnatairnṛpāḥ
anaśru snigdharuditamadīnaṃ śubhadaṃ nṛṇām
pracurāśrudīnaṃ rūkṣaṃ ca ruditaṃ ca sukhāvaham
akampaṃ hasitaṃ śreṣṭhaṃ mīlitākṣamaghāvaham
asakṛddhasitaṃ duṣṭaṃ sonmādasya hyanekadhā
lalāṭopasṛtāstisro rekhāḥ syuḥ śatavarṣiṇām
nṛpatvaṃ syāccatasṛbhirāyuḥ pañcanavatyatha
arekheṇāyur navatir vicchinnābhiśca puṃślalāḥ
keśāntopagatābhiśca aśītyāyurnaro bhavet
pañcabhiḥ saptabhiḥ ṣaḍbhiḥ pañcāśadbahubhistathā
catvāriṃśacca vakrābhistriṃśadbhrūlagnagāmibhiḥ
viṃśatirvāmavakrābhir āyuḥ kṣudrābhiralpakam
chatrākāraiḥ śirobhistu nṛpā nimnaśirā dhanī
cipiṭaiśca piturmṛtyur gavādyāḥ parimaṇḍalaiḥ
ghaṭamūrdhā pāparucirdhanādyaiḥ parivarjitaḥ
kṛṣṇairākuñcitaiḥ keśaiḥ snigdhairekaikasambhavaiḥ
abhinnāgraiśca mṛdubhirna cātibahubhirnṛpāḥ
bahumūlaiśca viṣamaiḥ sthūlāgraiḥ kapilaistathā
niḥsvāś caivātikucilair ghanairasitamūrdhajaiḥ
yadyadgātraṃ mahārūkṣaṃ śirālaṃ māṃsavarjitam
tattatsyād aśubhaṃ sarvaṃ tato 'nyathā
vipulastriṣu gambhīro dīrghaḥ sūkṣmaśca pañcasu
ṣaḍunnataś caturhrasvo raktaḥ saptasvasau nṛpaḥ
nābhiḥ svaraśca sasattvaṃ ca trayaṃ gambhīramīritam
puṃsaḥ syādativistīrṇaṃ lalāṭaṃ vadanaṃ hyuraḥ
cakṣuḥ kakṣā nāsikā ca ṣaṭ syur nṛpakṛkāṭikāḥ
unnatāni ca hrasvāni jaṅghā grīvā ca liṅgakam
pṛṣṭhaṃ catvāri raktāni karatālvadharā nakhāḥ
netrāntapādajihvauṣṭhāḥ pañca sūkṣmāṇi santi vai
daśanāṅguliparvāṇi nakhakeśatvacaḥ śubhāḥ
dīrghāḥ stanāntaraṃ bāhudantalocananāsikāḥ
narāṇāṃ lakṣaṇaṃ proktaṃ vadāmi strīṣu lakṣaṇam
rājñyāḥ snigdhau samau pādau talau tāmrau nakhau tathā
śliṣṭāṅgulī connatāgrau tāṃ prāpya nṛpatirbhavet
nigūḍhagulphopacitau padmakāntitalau śubhau
asvedinau mṛdutalau matsyāṅkuśaghvajāñcitau
vajrābjahalacihnau ca dāsyāḥ pādau tato 'nyathā
jaṅghe ca romarahite suvṛtte visire śubhe
anulbaṇaṃ sandhideśaṃ samaṃ jānudvayaṃ śubham
ūrū karikarākārāv aromau ca samau śubhau
aśvatthapatrasadṛśaṃ vipulaṃ guhyamuttamam
śroṇīlalāṭakaṃ strīṇāmūru kūrmonnataṃ śubham
gūḍho maṇiśca śubhado nitambaśca guruḥ śubhaḥ
vistīrṇamāṃsopacitā gambhīrā vipulā śubhā
nābhiḥ pradakṣiṇāvartā madhyaṃ trivaliśobhitam
aromaśau stanau pīnau ghanāvaviṣamau śubhau
kaṭhinau romaśā śastā mṛdugrīvā ca kambubhā
āraktāvadharau śreṣṭhau māṃsalaṃ vartulaṃ mukham
kundapuṣpasamā dantā bhāṣitaṃ kokilāsamam
dākṣiṇyayuktamaśaṭhaṃ haṃsaśabdasukhāvaham
nāsā samā samapuṭā strīṇāṃ tu rucirā śubhā
nīlotpalanibhaṃ cakṣurnāsālagnaṃ na lambakam
na pṛthū bālendunibhe bhruvau cātha lalāṭakam
śubham ardhendusaṃsthānam atuṅgaṃ syādalomaśam
sumāṃsalaṃ karṇayugmaṃ samaṃ mṛdu samāhitam
snigdhā nīlāśca mṛdavo mūrdhajāḥ kuñcitāḥ kacāḥ
strīṇāṃ samaṃ śiraḥ śreṣṭhaṃ pāde pāṇitale 'thavā
vājikuñjaraśrīvṛkṣayūpeṣuyavatomaraiḥ
dhvajacāmaramālābhiḥ śailakuṇḍalavedibhiḥ
śaṅkhātapatrapadmaiśca matsyasvastikasadrathaiḥ
lakṣaṇairaṅkuśādyaiśca striyaḥ syū rājavallabhāḥ
nigūḍhamaṇibandhau ca padmagarbhopamau karau
na nimnaṃ nonnataṃ strīṇāṃ bhavetkaratalaṃ śubham
rekhānvitaṃ tvavidhavāṃ kuryāt saṃbhoginīṃ striyam
rekhā yā maṇibandhotthā gatā madhyāṅguliṃ kare
gatā pāṇitale yā ca yordhvapādatale sthitā
strīṇāṃ puṃsāṃ tathā sā syādrājyāya ca sukhāya ca
kaniṣṭhikāmūlabhavā rekhā kuryācchatāyuṣam
pradeśinīmadhyamābhyām antarālagatā satī
ūnā ūnāyuṣaṃ kuryādrekhāścāṅguṣṭhamūlagāḥ
bṛhatyaḥ putrāstanvyastu pramadāḥ parikīrtitāḥ
svalpāyuṣo bahucchinnā dīrghācchinnā mahāyuṣam
śubhaṃ tu lakṣaṇaṃ strīṇāṃ proktaṃ tvaśubhamanyathā
kaniṣṭhikānāmikā vā yasyā na spṛśate mahīm
aṅguṣṭhaṃ vā gatātītya tarjanī kulaṭā ca sā
ūrdhvaṃ dvābhyāṃ piṇḍikābhyāṃ jaṅghe cātiśirālake
romaśe cātimāṃse ca kumbhākāraṃ tathodaram
vāmāvartaṃ nimnamalpaṃ duḥkhitānāṃ ca guhyakam
grīvayā hrasvayā niḥsvā dīrghayā ca kulakṣayaḥ
pṛthulayā pracaṇḍāśca striyaḥ syurnātra saṃśayaḥ
kekare piṅgale netre śyāme lolekṣaṇā satī
smite kūpe gaṇḍayośca sā dhruvaṃ vyabhicāriṇī
pralambinī lalāṭe tu devaraṃ hanti cāṅganā
udare śvaśuraṃ hanti patiṃ hanti sphicordvayoḥ
yā tu romottarauṣṭhī syānna śubhā bhartureva hi
stanau saromāv aśubhau karṇau ca viṣamau tathā
karālā viṣamā dantāḥ kleśāya ca bhavanti te
cauryāya kṛṣṇamāṃsāśca dīrghā bhartuśca mṛtyave
kravyādarūpairhastaiśca vṛkakākādisannibhaiḥ
śirālairviṣamaiḥ śuṣkairvittahīnā bhavanti hi
samunnatottarauṣṭhī yā kalahe rūkṣabhāṣiṇī
strīṣu doṣā virūpāsu patrākāro guṇāstataḥ
narastrīlakṣaṇaṃ proktaṃ vakṣye tajjñānadāyakam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe jyotiḥśāstre sāmudrike strīnaralakṣaṇaṃ nāma pañcaṣaṣṭitamo 'dhyāyaḥ
hariruvāca
nirlakṣaṇā śubhā syācca cakrāṅkitaśilārcanāt
ādau sudarśano mūrtirlakṣmīnārāyaṇaḥ paraḥ
tricakro 'sāvacyutaḥ syāccatuścakraś caturbhujaḥ
vāsudevaśca pradyumnastataḥ saṅkarṣaṇaḥ smṛtaḥ
puruṣottamaścāṣṭamaḥ syānna vyūho daśātmakaḥ
ekādaśo 'niruddhaḥ syāddvādaśo dvādaśātmakaḥ
ata ūrdhvamanantaḥ syācchakre rekādikaiḥ kramāt
sudarśanā lakṣitāśca pūjitāḥ sarvakāmadāḥ
śālagrāmaśilā yatra devo dvāravatībhavaḥ
ubhayoḥ saṃgamo yatra tatra muktirna saṃśayaḥ
śālagrāmo dvārakā ca naimiṣaṃ puṣkaraṃ gayā
vārāṇasī prayāgaśca kurukṣetraṃ ca sūkaram
gaṅgā ca narmadā caiva candrabhāgā sarasvatī
puruṣottamo mahākālastīrthānyetāni śaṅkara
sarvapāpaharāṇyeva bhuktamuktipradāni vai
prabhavo vibhavaḥ śuklaḥ pramodo 'tha prajāpatiḥ
aṅgirāḥ śrīmukho bhāvaḥ yuvā dhātā tathaiva ca
īśvaro bahudhānyaśca pramāthī vikramo viṣuḥ
citrabhānuḥ svarbhānuśca tāraṇaḥ pārthivo vyayaḥ
sarvajitsarvadhārī ca virodhī vikṛtiḥ kharaḥ
nandano vijayaścaiva jayo manmathadurmukhau
hemalambo vilambaśca vikāraḥ śarvarī plavaḥ
śubhakṛcchobhanaḥ krodhī viśvāvasuparābhavau
plavaṅgaḥ kīlakaḥ saumyaḥ sādhāraṇavirodhakṛt
paridhāvī pramādī ca ānando rākṣaso nalaḥ
piṅgalaḥ kālasiddhārthau raudrirvai durmatistathā
dundubhī rudhirodgārī raktākṣaḥ krodhano 'kṣayaḥ
aśobhanāḥ śobhanāśca nāmnaivaite hi vatsarāḥ
kālaṃ vakṣyāmi saṃsiddhyai rudra pañcasvarodayāt
rājā sājā udāsā ca pīḍā mṛtyustathaiva ca
ā ī ū ai au svarāṃśca likhetpañcāgnikoṣṭhake
ūrdhvatiryaggatai rekhaiḥ ṣaḍvahnikramamāgataiḥ
tithī ekāgnikoṣṭheṣu trayo rājātha sājayāḥ
udāsāmṛtyupīḍāśca kujaḥ somasutaḥ kramāt
guruśukrau ca mandaśca ravicandrau yathoditam
revatyādimṛgāntāśca ṛkṣāṇi prathamā kalā
pañcapañcānyatra bhāni caitrādya udayastathā
dvādaśāhair dvayor māsanāmnor ādyakṣaraṃ tathā
kalāliṅgā ca yā tiṣṭhetpañcamastasya vai mṛtiḥ
kalā tithistathā vāro nakṣatraṃ māsameva ca
nāmodayasya pūrvaṃ ca tathā bhavati nānyathā
oṃ kṣaiṃ śivāya namaḥ
kṣāmādyaṅgaśivāmīkṣā viṣagrahamatirhara
trailokyamohanaṃ bījaṃ nṛsiṃhasya tu padmagam
mṛtyuñjayo gaṇo lakṣmī rocanādyaistu lekhitaḥ
bhūrje tu dhāritāḥ kaṇṭhe bāhau ceti jayādidāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe jyotiḥśāstre śālagrāmaṣaṣṭyūbdasvarodayānāṃ nirūpaṇaṃ nāma ṣaṭṣaṣṭitamo 'dhyāyaḥ
sūta uvāca
hareḥ śrutvā haro gaurīṃ dehasthaṃ jñānamabravīt
kujo vahnī raviḥ pṛthvī saurirāpaḥ prakīrtitaḥ
vāyusaṃsthāsthito rāhurdakṣarandhrāvabhāsakaḥ
guruḥ śukrastathā saumyaścandraścaiva caturthakaḥ
vāmanāḍīṃ tu madhyasthāṃ kārayedātmanastathā
yadācara ilāyuktastadā karma samācaret
sthānasevāṃ tathā dhyānaṃ vāṇijyaṃ rājadarśanam
anyāni śubhakarmāṇi kārayeta prayatnataḥ
dakṣanāḍīpravāhe tu śanirbhaumaśca saihikaḥ
inaścaiva tathāpye pāpānāmudayo bhavet
śubhāśubhaviveko hi jñāyate tu svarodayāt
dehamadhye sthitā nāḍyo bahurūpāḥ suvistarāḥ
nābheradhastādyaḥ kandastvaṅkurāstatra nirgatāḥ
dvisaptatisahasrāṇi nābhimadhye vyavasthite
cakravacca sthitāstāstu sarvāḥ prāṇaharāḥ smṛtāḥ
tāsāṃ madhye trayaḥ śreṣṭhā vāmadakṣiṇamadhyamāḥ
vāmā somātmikā proktā dakṣiṇā ravisannibhā
madhyamā ca bhavedagniḥ phalantī kālapūriṇī
vāmā hyamṛtarūpā ca jagadāpyāyane sthitā
dakṣiṇā raudrabhāgena jagacchoṣayate sadā
dvayorvāhe tu mṛtyuḥ syāt sarvakāryavināśinī
nirgame tu bhavedvāmā praveśe dakṣiṇā smṛtā
iḍācāre tathā saumyaṃ candrasūryagatastathā
kārayet krūrakarmāṇi prāṇe piṅgalasaṃsthite
yātrāyāṃ sarvakāryeṣu viṣāpahāraṇe iḍā
bhojane maithune yuddhe piṅgalā siddhidāyikā
uccāṭamāraṇādyeṣu karmasveteṣu piṅgalā
maithune caiva saṃgrāme bhojane siddhidāyikā
śobhaneṣu ca kāryeṣu yātrāyāṃ viṣakarmaṇi
śāntimuktyarthasiddhyai ca iḍā yojyā narādhipaiḥ
dvābhyāṃ caiva pravāhe ca krūrasaumyavivarjane
viṣavattaṃ tu jānīyātsaṃsmarettu vicakṣaṇaḥ
saumyādiśubhakāryeṣu lābhādijayajīvite
gamanāgamane caiva vāmā sarvatra pūjitā
yuddhādibhojane ghāte strīṇāṃ caiva tu saṃgame
praśastā dakṣiṇā nāḍī praveśe kṣudrakarmaṇi
śubhāśubhāni kāryāṇi lābhālābhau jayājayau
jīvājīvāya yatpṛcchenna sidhyati ca madhyamā
vāmācāre 'thavā dakṣe pratyaye yatra nāyakaḥ
tanusthaḥ pṛcchate yastu tatra siddhirna saṃśayaḥ
vaicchando vāmadevastu yadā vahati cātmani
tatra bhāge sthitaḥ pṛcchetsiddhirbhavati niṣphalā
vāme vā dakṣiṇe vāpi yatra saṃkramate śivā
ghore ghorāṇi kāryāṇi saumye vai madhyamāni ca
prasthite bhāgato haṃse dvābhyāṃ vai sarvavāhinī
tadā mṛtyuṃ vijānīyādyogī yogaviśāradaḥ
yatrayatra sthitaḥ pṛcchedvāmadakṣiṇasaṃmukhaḥ
tatratatra samaṃ diśyād vātasyodayanaṃ sadā
agrato vāmikā śreṣṭhā pṛṣṭhato dakṣiṇā śubhā
vāmena vāmikā proktā dakṣiṇe dakṣiṇā śubhā
vāme vāmā śubhe caiva dakṣiṇe dakṣiṇā śubhā
jīvo jīvati jīvena yacchūnyaṃ tastvaro bhavet
yat kiṃcit kāryam uddiṣṭaṃ jayādiśubhalakṣaṇam
tatsarvaṃ pūrṇanāḍyāṃ tu jāyate nirvikalpataḥ
anyanāḍyādiparyantaṃ pakṣatrayamudāhṛtam
yāvatṣaṣṭhī tu pṛcchāyāṃ pūrṇāyāṃ prathamo jayet
riktāyāṃ tu dvitīyastu kathayettadaśaṅkitaḥ
vāmācārasamo vāyurjāyate karmasiddhidaḥ
pravṛtte dakṣiṇe mārge viṣame viṣamākṣaram
anyatra vāmavāhe tu nāma vai viṣamākṣaram
tadāsau jayamāpnoti yodhaḥ saṃgrāmamadhyataḥ
dakṣavātapravāhe tu yadi nāma samākṣaram
jāyate nātra sandeho nāḍīmadhye tu lakṣayet
piṅgalāntargate prāṇe śamanīyāhavaṃ jayet
yāvannāḍyudayaṃ cārastāṃ diśaṃ yāvadāpayet
na dātuṃ jāyate so 'pi nātra kāryā vicāraṇā
atha saṃgrāmamadhye tu yatra nāḍī sadā vahet
sā diśā jayamāpnoti śūnye bhaṅgaṃ vinirdiśet
jātacāre jayaṃ vidyānmṛtake mṛtamādiśet
jayaṃ parājayaṃ caiva yo jānāti sa paṇḍitaḥ
vāme vā dakṣiṇe vāpi yatra saṃcarate śivam
kṛtvā tatpadamāpnoti yātrā saṃtataśobhanā
śaśisūryapravāhe tu sati yuddhaṃ samācaret
yastu pṛcchati tatrasthaḥ sa sādhur jayati dhruvam
yāṃ diśaṃ vahate vāyustāṃ diśaṃ yāvadājayaḥ
jāyate nātra sandehahandro yadyagrataḥ sthitaḥ
meṣyādyā daśa yā nāḍyo dakṣiṇā vāmasaṃsthitāḥ
care sthire tadvimārge tādṛśe tādṛśe kramāt
nirgame nirgamaṃ yāti saṃgrahe saṃgrahaṃ viduḥ
pṛcchakasya vacaḥ śrutvā ghaṇṭākāreṇa lakṣayet
vāme vā dakṣiṇe vāpi pañcatattvasthitaḥ śive
ūrdhve 'gniradha āpaśca tiryaksaṃsthaḥ prabhañjanaḥ
madhye tu pṛthivī jñeyā nabhaḥ sarvatra sarvadā
ūrdhve mṛtyuradhaḥ śāntistiryak coccāṭayetsudhīḥ
madhye stambhaṃ vijānīyānmokṣaḥ sarvatra sarvage
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe svarodaye śubhāśubhanirūpaṇaṃ nāma saptaṣaṣṭitamo 'dhyāyaḥ
sūta uvāca
parīkṣāṃ vacmi ratnānāṃ balo nāmāsuro 'bhavat
indrādyā nirjitāstena vijetuṃ tairna śakyate
varavyājena paśutāṃ yācitaḥ sa surairmakhe
balo dadau sa paśutām atisattvasurair hataḥ
paśuvatsa viśastastaiḥ svavākyāśaniyantritaḥ
balo lokoparāya devānāṃ hitakāmyayā
tasya sattvaviśuddhasya viśuddhena ca karmaṇā
kāyasyāvayavāḥ sarve ratnabījatvamāyayuḥ
devānāmatha yakṣāṇāṃ siddhānāṃ pavanāśinām
ratnabījaṃ svayaṃ grāhaḥ sumahānabhavattadā
teṣāṃ tu patatāṃ vegādvimānena vihāyasā
yadyatpapāta ratnānāṃ bījaṃ kvacana kiṃcana
mahodadhau sariti vā pavarta kānane 'pi vā
tattadākaratāṃ yātaṃ sthānamādheyagauravāt
teṣu rakṣoviṣavyālavyādhighnāny aghahāni ca
prādurbhavanti ratnāni tathaiva viguṇāni ca
vajraṃ muktāmaṇayaḥ sapadmarāgāḥ samarakatāḥ proktāḥ
api cendranīlamaṇivaravaidūryāḥ puṣparāgāśca
karketanaṃ sapulakaṃ rudhirākhyasamanvitaṃ tathā sphaṭikam
vidrumamaṇiśca yatnāduddiṣṭaṃ saṃgrahe tajjñaiḥ
ākāravarṇau prathamaṃ guṇadoṣau tatphalaṃ parīkṣā ca
mūlyaṃ ca ratnakuśalairvijñeyaṃ sarvaśāstrāṇām
kulagneṣūpajāyante yāni copahate 'hani
dauṣais tānyapi yujyante hīyante guṇasampadā
parīkṣāpariśuddhānāṃ ratnānāṃ pṛthivībhujā
dhāraṇaṃ saṃgraho vāpi kāryaḥ śriyamabhīpsatā
śāstrajñaḥ kuśalāścāpi ratnabhājaḥ parīkṣakāḥ
ta eva mūlyamātrāyā vettāraḥ parikīrtitāḥ
mahāprabhāvaṃ vibudhair yasyamād vajramudāhṛtam
vajrapūrvā parīkṣeyaṃ tato 'smābhiḥ prakīrtyate
tasyāsthileśo nipapāta yeṣu bhuvaḥ pradeśeṣu kathaṃcideva
vajrāṇi vajrāyudhanirjigīṣor bhavanti nānākṛtimanti teṣu
haimamātaṅgasaurāṣṭrāḥ pauṇḍrakā liṅgakosalāḥ
veṇvātaṭāḥ sasauvīrā vajrasyāṣṭa vihārakāḥ
ātāmrā himaśailajāśca śaśibhā veṇvātaṭīyāḥ smṛtāḥ sauvīre tvasitābjameghasadṛśās tāmrāśca saurāṣṭrajāḥ
kāliṅgāḥ kanakāvadātarucirāḥ pītaprabhāḥ kosale śyāmāḥ puṇḍrabhavā mataṅgaviṣaye nātyantapītaprabhāḥ
atyarthaṃ laghu varṇataśca guṇavatpārśveṣu samyak samaṃ rekhābindukalaṅkakākapadakatrāsādibhir varjitam
loke 'smin paramāṇumātram api yadvajraṃ kvacid dṛśyate tasmindevasamāśrayo hyavitathastīkṣṇāgradhāraṃ yadi
vajreṣu varṇayuktyā devānāmapi vigrahaḥ proktaḥ
varṇebhyaśca vibhāgaḥ kāryo varṇāśrayādeva
haritasitapītapiṅgaśyāmās tāmrāḥ svabhāvato rucirāḥ
harivaruṇaśakrahutavahapitṛpatimarutāṃ svakā varṇāḥ
viprasya śaṅkhakumudasphaṭikāvadātaḥ syātkṣattriyasya śaśababhruvilocanābhaḥ
vaiśyasya kāntakadalīdalasaṃnikāśaḥ śūdrasya dhautakaravālasamānadīptiḥ
dvau vajravarṇau pṛthivīpatīnāṃ sadbhiḥ pradiṣṭau na tu sārvajanyau
yaḥ syājjavāvidrumabhaṅgaśoṇo yo vā haridrārasaṃnikāśaḥ
īśatvātsarvavarṇānāṃ guṇavatsārvavarṇikam
kāmato dhārayedrājā na tvanyo 'nyatkathañcana
adharottaravṛttayā hi yādṛk syādvarṇasaṅkaraḥ
tataḥ kaṣṭataro vajravarṇānāṃ saṅkaro mataḥ
na ca mārgavibhāgamātravṛttyā viduṣā vajraparigraho vidheyaḥ
guṇavadguṇasampadāṃ vibhūtirviparīto vyasanodayasya hetuḥ
ekamapi yasya śṛṅgaṃ vidalitamavalokyate viśīrṇaṃ vā
guṇavadapi tanna dhāryaṃ vajraṃ śreyo 'rthibhirbhavane
sphuṭitāgniviśīrṇaśṛṅgadeśaṃ malavarṇaiḥ pṛṣatairupetamadhyam
na hi vajrabhṛto 'pi vajramāśu śriyamapyāśrayalālasāṃ na kuryāt
yasyaikadeśaḥ kṣatajāvabhāso yadvā bhavellohitavarṇacitram
na tanna kuryāddhriyamāṇamāśu svacchandamṛtyorapi jīvitāntam
koṭyaḥ pārśvanidhārāśca ṣaḍaṣṭau dvādaśeti ca
uttuṅgasamatīkṣṇāgrāḥ vajrasyākarajā guṇāḥ
ṣaṭkoṭi śuddham amalaṃ sphuṭatīkṣṇadhāraṃ varṇānvitaṃ laghu supārśvam apetadoṣam
indrāyudhāṃśuvisṛtichuritāntarikṣam evaṃvidhaṃ bhuvi bhavetsulabhaṃ na vajram
tīkṣṇāgraṃ vimalamapetasarvadoṣaṃ dhatte yaḥ prayatatanuḥ sadaiva vajram
vṛddhistaṃ pratidinameti yāvadāyuḥ strīsampatsutadhanadhānyagodaśūnām
vyālavahniviṣavyāghrataskarāmbubhayāni ca
dūrāttasya nivartante karmāṇyātharvaṇāni ca
yadi vajramapetasarvadoṣaṃ bibhṛyāttaṇḍulaviṃśatiṃ gurutve
maṇiśāstravido vadanti tasya dviguṇaṃ rūpakalakṣamagramūlyam
tribhāgahīnārdhatadardhaśeṣaṃ trayodaśaṃ triṃśadato 'rdhabhāgāḥ
aśītibhāgo 'tha śatāṃśabhāgaḥ sahasrabhāgo 'lpasamānayogaḥ
yattaṇḍulairdvādaśabhiḥ kṛtasya vajrasya mūlyaṃ prathamaṃ pradiṣṭam
dvābhyāṃ kramādvānim upāgatasya tvekāvamānasya viniścayo 'yam
na cāpi taṇḍulaireva vajrāṇāṃ dharaṇakramaḥ
aṣṭābhiḥ sarṣapair gairaistaṇḍulaṃ parikalpayet
yattu sarvaguṇairyuktaṃ vajraṃ tarati vāriṇi
ratnavarge samaste 'pi tasya dhāraṇamiṣyate
alpenāpi hi doṣeṇa lakṣyālakṣyeṇa dvaṣitam
svamūlyād daśamaṃ bhāgaṃ vajraṃ labhati mānavaḥ
prakaṭānekadoṣasya svalpasya mahato 'pi vā
svamūlyācchataśo bhāgo vajrasya na vidhīyate
spaṣṭadoṣamalaṅkāre vajraṃ yadyapi dṛśyate
ratnānāṃ parikarmārthaṃ mūlyaṃ tasya bhavellaghu
prathamaṃ guṇasampadābhyupetaṃ pratibaddhaṃ samupaiti yacca doṣam
alamābharaṇena tasya rājño guṇahīno 'pi maṇirna bhūṣaṇāya
nāryā vajramadhāryaṃ guṇavadapi sutaprasūtimicchantyā
anyatra dīrghācipiṭatryaśrādyaguṇair viyuktācca
ayasā puṣparāgeṇa tathā gomedakena ca
vaidūryasphaṭikābhyāṃ ca kācaiścāpi pṛthagvidhaiḥ
pratirūpāṇi kurvanti vajrasya kuśalā janāḥ
parīkṣā teṣu kartavyā vidvadbhiḥ suparīkṣakaiḥ
kṣārollekhanaśāṇābhis teṣāṃ kāryaṃ parīkṣaṇam
pṛthivyāṃ yāni ratnāni ye cānye lohadhātavaḥ
sarvāṇi vilikhedvajraṃ tacca tairna vilikhyate
gurutā sarvaratnānāṃ gauravādhārakāraṇam
vajre tāṃ vaiparītyena sūrayaḥ paricakṣate
jātirajātiṃ vilikhati jātiṃ vilikhanti vajrakuruvindāḥ
vajrairvajraṃ vilikhati nānyena vilikhyate vajram
vajrāṇi muktāmaṇayo ye ca kecana jātayaḥ
na teṣāṃ pratibaddhānāṃ bhā bhavatyūrdhvagāminī
tiryak kṣatatvāt keṣāṃcit kathaṃcid yadi jāyate
tiryagvilikhyamānānāṃ sā pārśveṣu vihanyate
yadyapi viśīrṇakoṭiḥ sabindurekhānvito vivarṇo vā
tadapi dhanadhānyaputrānkaroti sendrāyudho vajraḥ
saudāminīvisphuritābhirāmaṃ rājā yathoktaṃ kaliśaṃ dadhānaḥ
parākramākrāntaparapratāpaḥ samastasāmantabhuvaṃ bhunakti
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe ratnatadviśeṣavajraparīkṣaṇādivarṇanaṃ nāmāṣṭaṣaṣṭitamo 'dhyāyaḥ
sūta uvāca
dvipendrajīmūtavarāhaśaṅkhamatsyāhiśuktyudbhavaveṇujāni
muktāphalāni prathitāni loke teṣāṃ ca śuktyudbhavameva bhūri
tatraiva caikasya hi mūlamātraṃ niviśyate ratnapadasya jātu
vedhyaṃ tu śuktyudbhavameva teṣāṃ śeṣāṇyavedhyāni vadanti tajjñāḥ
tvaksāranāgendratimiprasūtaṃ yacchaṅkhajaṃ yacca varāhajātam
prāyo vimuktāni bhavanti bhāsā śastāni māṅgalyatayā tathāpi
yā mauktikānāmiha jātayo 'ṣṭau prakīrtitā ratnaviniścayajñaiḥ
kambūdbhavaṃ teṣvadhamaṃ pradiṣṭamutpadyate yacca gajendrakumbhāt
svayonimadyachavitulyavarṇaṃ śāṅkhaṃ bṛhallolaphalapramāṇam
utpadyate vāraṇakumbhamadhyād āpītavarṇaṃ prabhayā vihīnam
ye kambavaḥ śārṅgamukhāvamarśapītasya śaṅkhapravarasya gotre
mataṅgajāścāpi viśuddhavaṃśyāste mauktikānāṃ prabhavāḥ pradiṣṭāḥ
utpadyate mauktikameṣu vṛttamāpītavarṇaṃ prabhayā vihīnam
pāṭhīnapṛṣṭhasya samānavarṇaṃ mīnātsuvṛttaṃ laghu cātisūkṣmam
utpadyate vāricarānaneṣu matsyāś caite madhyacarāḥ payodheḥ
varāhadaṃṣṭrāprabhavaṃ pradiṣṭaṃ tasyaiva daṃṣṭrāṅkuratulyavarṇam
kvacit kathaṃcit sa bhuvaḥ pradeśe prajāyate sūkararāḍviśiṣṭaḥ
varṣopalānāṃ samavarṇaśobhaṃ tvaksāraparvaprabhavaṃ pradiṣṭam
te veṇavo divyajanopabhogye sthāne prarohanti na sārvajanye
bhaujaṃgamaṃ mīnaviśuddhavṛttaṃ saṃsthānato 'tyujjvalavarṇaśobham
nitāntadhautapravikalpamānanistriṃśadhārāsamavarṇakānti
prāpyātiratnāni mahāprabhāṇi rājyaṃ śriyaṃ vā mahatīṃ durāpām
tejo'nvitāḥ puṇyakṛto bhavanti muktāphalasyāhiśirobhavasya
jijñāsayā ratnadhanaṃ vidhijñaiḥ śubhe muhūrte prayataiḥ prayatnāt
rakṣāvidhānaṃ sumahadvidhāya harmyopariṣṭhaṃ kriyate yadā tat
tadā mahādundubhimandraghoṣair vidyullatāvisphuritāntarālaiḥ
payodharākrāntivilambinamrair ghanair navair āvriyate 'ntarikṣam
na taṃ bhujaṅgā na tu yātudhānā na vyādhayo nāpyupasargadoṣāḥ
hiṃsanti yasyāhiśiraḥsamutthaṃ muktāphalaṃ tiṣṭhati kośamadhye
nābhyeti meghaprabhavaṃ dharitrīṃ vipradgataṃ tadvibudhā haranti
arciḥprabhānāvṛtadigvibhāgam ādityavahuḥ khavibhāvyabimbam
tejastiraskṛtya hutāśanendunakṣatratārāprabhavaṃ samagram
divā yathā dīptiṅkaraṃ tathaiva tamo'vagāḍhāsvapi tanniśāsu
vicitraratnadyuticārutoyā catuḥsamudrābharaṇopapannā
mūlyaṃ na vā syāditi niścayo me kṛtsnā mahī tasya muvarṇapūrṇā
hīno 'piyastallabhate kadācid vipākayogānmahataḥ śubhasya
sāpatnyahīnāṃ sa mahīṃ samagrāṃ bhunakti tattiṣṭhati yāvadeva
na kevalaṃ tacchubhakṛnnṛpasya bhāgyaiḥ prajānāmapi tasya janma
tadyojanānāṃ paritaḥ sahasraṃ sarvānanarthān vimukhīkaroti
nakṣatramāleva divo viśīrṇā dantāvalistasya mahāmurasya
vicitravarṇeṣu viśuddhavarṇā payaḥsu patyuḥ payasāṃ papāta
sampūrṇacandrāṃśukalāpakānter māṇipravekasya mahāguṇasya
tacchuktimatsu sthitimāpa bījamāsan purāpyanyabhavāni yāni
yasminpradeśe 'mbunidhau papāta sucārumuktāmaṇiratnabījam
tasminpayastoyadharāvakīrṇaṃ śuktau sthitaṃ mauktikatāmavāpa
kauverapāṇḍyahāṭakahemakam ityākarāstvaṣṭau
śuktyudbhavaṃ nātinikṛṣṭavarṇaṃ pramāṇasaṃsthānaguṇaprabhābhiḥ
utpadyate vardhanapārasīkapātālalokāntarasiṃhaleṣu
cintyā na tasyākarajā viśeṣā rūpe pramāṇe ca yateta vidvān
na ca vyavasthāsti guṇāguṇeṣu sarvatra sarvākṛtayo bhavanti
etasya śuktiprabhasya muktāphalasya cānyena samunmitasya
mūlyaṃ sahasrāṇi tu rūpakāṇāṃ tribhiḥ śatairapyadhikāni pañca
yanmāṣakārdhena tato vihīnaṃ tatpañcabhāgadvayahīnamūlyam
yanmāṣakāṃstrīnbibhṛyātsahasre dve tasya mūlyaṃ paramaṃ pradiṣṭam
ardhādhikau dvau vahato 'sya mūlyaṃ tribhiḥ śatairapyadhikaṃ sahasram
dvimāṣakonmānitagauravasya śatāni cāṣṭau kathitāni mūlyam
ardhādhikaṃ māṣakamunmitasya samaṃ ca viṃśatritayaṃ śatānām
guñjāśca ṣaḍ dhārayataḥ śate dve mūlyaṃ paraṃ tasya vadanti tajjñāḥ
adhyardham unmānakṛtaṃ śataṃ syānmūlyaṃ guṇaistasya samanvitasya
yadi ṣoḍaśabhir bhaved anūnaṃ dharaṇaṃ tatpravadanti dārvikākhyam
adhikaṃ daśabhiḥ śataṃ ca mūlyaṃ samavāpnotyapi bāliśasya hastāt
dviguṇairdaśabhirbhavedanūnaṃ dharaṇaṃ tadbhavakaṃ vadanti tajjñāḥ
navasaptatimāpnuyātsvamūlyaṃ yadi na syādguṇasampadā vihīnam
triṃśatā dharaṇaṃ pūrṇaṃ śikyaṃ tasyeti kīrtyate
catvāriṃśadbhavettasyāḥ paraṃ mūlyaṃ viniścayaḥ
catvāriṃśadra bhavettasyāstriṃśanmūlyaṃ labhet sā
pañcāśattu bhavetsomastasya mūlyaṃ tu viṃśatiḥ
ṣaṣṭirnikaraśīrṣaṃ syāttasyā mūlyaṃ caturdaśa
aśītirnavatiścaiva kūpyeti parikīrtitā
ekādaśa syānnava ca tayormūlyamanukramāt
ādāya tatsakalameva tato 'nnabhāṇḍaṃ jambīrajātarasayojanayā vipakvam
ghṛṣṭaṃ tato mṛdutanūkṛtapiṇḍamūlaiḥ kuryādyatheṣṭamanu mauktikamāśu viddham
mṛlliptamatsyapuṭamadhyagataṃ tu kṛtvā paścātpacettanu tataśca biḍālapuṭyā
dugdhe tataḥ payasi taṃ vipacetsudhāyāṃ pakvaṃ tato 'pi payasā śucicikraṇena
śuddhaṃ tato vimalavastranigharṣaṇena syānmauktikaṃ vipulasadguṇakāntiyuktam
vyāḍirjagāda jagatāṃ hi mahāprabhāvaḥ siddho vidagdhahitatatparayā dayāluḥ
śvetakācasamaṃ tāraṃ hemāṃśaśatayojitam
rasamadhye pradhāryeta mauktikaṃ dehabhūṣaṇam
evaṃ hi siṃhale deśe kurvanti kuśalā janāḥ
yasmin kṛtrimasandehaḥ kvacidbhavati mauktike
uṣṇe salavaṇe snehe niśāṃ tadvāsayejjale
vrīhibhirmardanīyaṃ vā śuṣkavastropaveṣṭitam
yattu nāyāti vaivarṇyaṃ vijñeyaṃ tadakṛtrimam
sitaṃ pramāṇavatsnigdhaṃ guru svacchaṃ sunirmalam
tejo'dhikaṃ suvṛttaṃ ca mauktikaṃ guṇavatsmṛtam
pramāṇavadgauravaraśmiyuktaṃ sitaṃ suvṛttaṃ samasūkṣmavedham
akretur apyāvahati pramodaṃ yanmauktikaṃ tadguṇavatpradiṣṭam
evaṃ samastena guṇodayena yanmauktikaṃ yogamupāgataṃ syāt
na tasya bhartāramanarthajāta eko 'pi kaścit samupaiti doṣaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe muktāphalapramāṇādivarṇanaṃ nāma muktāphalaparīkṣā nāmaikonasaptatitamo 'dhyāyaḥ
sūta uvāca
divākarastasya mahāmahimno mahāsurasyottamaratnabījam
asṛggṛhītvā carituṃ pratasthe nistriṃśanīlena nabhaḥsthalena
jetrā surāṇāṃ samareṣvajasraṃ vīryāvalepoddhatamānasena
laṅkādhipenārdhapathe sametya svarbhānuneva prasabhaṃ niruddhaḥ
tatsiṃhalīcārunitambabimbavikṣobhitāgādhamahāhradāyām
pūgadrumābaddhataṭadvayāyāṃ mumoca sūryaḥ sariduttamāyām
tataḥ prabhṛti sā gaṅgā tulyapuṇyaphalodayā
nāmnā rāvaṇagaṅgeti prathimānamupāgatā
tataḥ prabhṛtyeva ca śarvarīṣu kūlāni ratnairnicitāni tasyāḥ
suvarṇanārācaśatairivāntarbahiḥ pradīptairniśitāni bhānti
tasyās taṭepūjjvacārurāgā bhavanti toyeṣu ca padmarāgāḥ
saugandhikotthāḥ kuruvindajāśca mahāguṇāḥ sphāṭikasamprasūtāḥ
bhrājiṣṇavo dāḍimabījavarṇāstathāpare kiṃśukapuṣpabhāsaḥ
khindurapadmotpalakuṅkumānāṃ lākṣārasasyāpi samānavarṇaḥ
sāndre 'pi rāge prabhayā svayaiva bhānti svalakṣyāḥ sphuṭamadhyaśobhāḥ
bhānośca bhāsāmanuvedhayogām āsādya raśmiprakareṇa dūram
pārśvāni sarvāṇyanurañjayanti guṇāpapannāḥ sphaṭikaprasūtāḥ
kusumbhanīlavyatimiśrarāgapratyugraraktābjatulyabhāsaḥ
tathāpare 'ruṣkarakaṇṭakāripuṣpatviṣo hiṅgulavattviṣo 'nye
cakorapuṃskokilasārasānāṃ netrāvabhāsaśca bhavanti kecit
anye punaḥ santi ca puṣpitānāṃ tulyatviṣā kokanadottamānām
prabhāvakāṭhinyagurutvayogaiḥ prāyaḥ samānāḥ sphaṭikodbhavānām
ānīlaraktotpalacārubhāsaḥ saugandhikotthā maṇayo bhavanti
kāmaṃ tu rāgaḥ kuruvindajeṣu sa naiva yādṛk sphaṭikodbhaveṣu
nirarciṣo 'ntarbahulā bhavanti prabhāvavanto 'pi nataiḥ samastaiḥ
ye tu rāvaṇagaṅgāyāṃ jāyante kuruvindakāḥ
padmarāgaghanaṃ rāgaṃ bibhrāṇāḥ sphaṭikārciṣaḥ
varṇānuyāyinasteṣām āndhradeśe tathāpare
na jāyante hi ye kecinmūlyaleśamavāpnuyuḥ
tathaiva sphāṭikotthānāṃ deśe tumburusaṃjñake
sadharmāṇaḥ prajāyante svalpamūlyā hi te smṛtāḥ
varṇādhikyaṃ gurutvaṃ ca snigdhatā samatācchatā
arciṣmattā mahattā ca maṇīnāṃ guṇasaṃgrahaḥ
ye karkaracchidramalopadigdhāḥ prabhāvimuktāḥ paruṣā vivarṇāḥ
na te praśastā maṇayo bhavanti samānato jātiguṇaiḥ samastaiḥ
doṣopasṛṣṭaṃ maṇim aprabodhād bibharti yaḥ kaścana kaṃcideva
taṃ śokacintāmayamṛtyuvittanāśādayo doṣagaṇā bhajante
kāmaṃ cārutarāḥ pañca jātīnā pratirūpakāḥ
vijātayaḥ prayatnena vidvāṃstān upalakṣayet
kalaśapurodbhavasiṃhalatumburudeśotthamuktapāṇīyāḥ
śrīpūrṇakāśca sadṛśā vijātayaḥ padmarāgāṇām
tuṣopasargāt kalaśābhidhānam ātāmrabhāvādapi tumburūttham
kārṣṇyāttathā siṃhaladeśajātaṃ muktābhidhānaṃ nabhasaḥ svabhāvāt
śrīpūrṇakaṃ dīptivinākṛtatvād vijātiliṅgāśraya eva bhedaḥ
yastāmrikāṃ puṣyati padmarāgo yogāttuṣāṇāmiva pūrṇamadhyaḥ
snehapradigdhaḥ pratibhāti yaśca yo vā praghṛṣṭaḥ prajahāti dīptim
ākrāntamūrdhā ca tathāṅgulibhyāṃ yaḥ kālikāṃ pārśvagatāṃ bibharti
samprāpya cotkṣipya yathānuvṛttiṃ bibharti yaḥ sarvaguṇānatīva
tulyapramāṇasya ca tulyajāteryo vā gurutvena bhavettu tulyaḥ
prāpyāpi ratnākarajā svajātiṃ lakṣed gurutvena guṇena vidvān
apraṇaśyati sandehe śāṇe tu parilekhayet
sujātakasamutthena likhitvāpi parasparam
vajraṃ vā kuruvindaṃ vā vimucyānena kenacit
nāśakyaṃ lekhanaṃ kartuṃ padmarāgendranīlayoḥ
jātyasya sarve 'pi maṇerna jātu vijātayaḥ santi samānavarṇāḥ
tathāpi nānākaraṇārthameva bhedaprakāraḥ paramaḥ pradiṣṭaḥ
guṇopapannena sahāvabaddho maṇir na dhāryo viguṇo hi jātyā
na kaustubhenāpi sahāvabaddhaṃ vidvānvijātiṃ bibhṛyātkadācit
cāṇḍāla eko 'pi yathā dvijātīnsametya bhūrīnapi hantyayatnāt
atho maṇīnbhūriguṇopapannāñchaknoti viplāvayituṃ vijātyaḥ
sapatnamadhye 'pi kṛtādhivāsaṃ pramādavṛttāvapi vartamānam
na padmarāgasya mahāguṇasya bhartāramāpatspṛśatīha kācit
doṣopasargaprabhavāśca ye te nopadravāstaṃ samabhidravanti
guṇaiḥ samuttejitacārurāgaṃ yaḥ padmarāgaṃ prayato bibharti
vajrasya yattaṇḍulasaṃkhyayoktaṃ mūlyaṃ samutpāditagauravasya
tatpadmarāgasya mahāguṇasya tanmāṣakalpākalitasya mūlyam
varṇadāptyapapannaṃ hi maṇiratnaṃ praśasyate
tābhyāmīṣadapi bhraṣṭaṃ maṇimūlyātprahīyate
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe padmarāgaparīkṣaṇaṃ nāma saptatitamo 'dhyāyaḥ
sūta uvāca
dānavādhipateḥ pittamādāya bhujagādhipaḥ
dvidhā kurvanniva vyoma satvaraṃ vāsukiryayau
sa tadā svaśiroratnaprabhādīpte nabho'mbudhau
rājataḥ sa mahānekaḥ khaṇḍaseturivābabhau
tataḥ pakṣanipātena saṃharanniva rodasī
garutmānpannagendrasya prahartumupacakrame
sahasaiva mumoca tatphaṇīndraḥ surasābhyaktaturuṣkapādapāyām
kalikāghanagandhavāsitāyāṃ varamāṇikyagirer upatyakāyām
tasya prapātasamanantarakālam eva tadvadvarālayamatītya ramāsamīpe
sthānaṃ kṣiter upapayonidhitīralekhaṃyāṃ varamāṇikyagirer upatyakāyām
tatraiva kiṃcit patatastu pittādupetya jagrāha tato garutmān
mūrchāparītaḥ sahasaiva ghoṇārandhradvayena pramumoca sarvam
tatrākaṭhoraśukakaṇṭhaśirīṣapuṣpakhadyotapṛṣṭhacaraśādvalaśaivalānām
kalhāraśaṣpakabhujaṅgabhujāṃ ca patraprāptatviṣo marakatāḥ śubhadā bhavanti
tadyatra bhogīndrabhujābhiyuktaṃ papāta pittaṃ ditijādhipasya
tasyākarasyātitarāṃ sa deśo duḥkhopalabhyaśca guṇaiśca yuktaḥ
tasminmarakatasthāne yat kiṃcid upajāyate
tatsarvaṃ viṣarogāṇāṃ praśamāya prakīrtyate
sarvamantrauṣadhigaṇair yan na śakyaṃ cikitsitum
mahāhidaṃṣṭrāprabhavaṃ viṣaṃ tattena śāmyati
anyadapyākare tatra yaddoṣair upavarjitam
jāyate tatpavitrāṇāmuttamaṃ parikīrtitam
atyantaharitavarṇaṃ komalamarcirvibhedajaṭilaṃ ca
kāñcanacūrṇasyāntaḥ pūrṇamiva lakṣyate yacca
yuktaṃ saṃsthānaguṇaiḥ samarāgaṃ gauraveṇa na vihīnam
savituḥ karasaṃsparśācchurayati sarvāśramaṃ dīptyā
hitvā ca haritabhāvaṃ yasyāntarvinihitā bhaveddīptiḥ
aciraprabhāprabhāhatanavaśādvalasannibhā bhāti
yacca manasaḥ prasādaṃ vidadhāti nirīkṣyamatimātram
tan marakataṃ mahāgaṇamiti ratnavidāṃ manovṛttiḥ
varṇasyātivibhutvād yasyāntaḥ svacchakiraṇaparidhānam
sāndrasnigdhaviśuddhaṃ komalabarhiprabhādisamakānti
varṇojjvalayā kāntyā sāndrākāro vibhāsayā bhāti
tadapi guṇavatsaṃjñāmāpnoti hi yādṛśī pūrvam
śabalakaṭhoramalinaṃ rūkṣaṃ pāṣāṇakarkaropetam
digdhaṃ śilājatunā marakatamevaṃvidhaṃ viguṇam
yatsandhiśoṣitaṃ ratnamanyanmarakatādbhavet
śreyaskāmairna taddhāryaṃ kretavyaṃ vā kathaṃcana
bhallātakī putrikā ca tadvarṇasamayogataḥ
maṇermarakatasyaite lakṣaṇīyā vijātayaḥ
kṣaumeṇa vāsasā mṛṣṭā dīptiṃ tyajati putrikā
lāghavenaiva kācasya śakyā kartuṃ vibhāvanā
kasyacid anekarūpair marakatam anugacchato 'pi guṇavarṇaiḥ
bhallātakasya svanāttu vaiṣamyamupaiti varṇasya
vajrāṇi muktāḥ santyanye ye ca kecid vijātayaḥ
teṣāṃ nāpratibaddhānāṃ bhā bhavatyūrdhvagāminī
ṛjutvāccaiva keṣāṃcit kathaṃcid upajāyate
tiryagālocyamānānāṃ sadyaścaiva praṇaśyati
snānācamanajapyeṣu rakṣāmantrakriyāvidhau
dadadbhirgohiraṇyāni kurvadbhiḥ sādhanāni ca
daivapitryātitheyeṣu gurusaṃpūjaneṣu ca
bādhyamāneṣu vividhair deṣajātair viṣodbhavaiḥ
dauṣairhenaṃ guṇairyuktaṃ kāñcanapratiyojitam
saṃgrāme vicaradbhiśca dhāryaṃ marakataṃ budhaiḥ
tulayā padmarāgasya yanmūlyamupajāyate
labhate 'bhyadhikaṃ tasmādguṇairmarakataṃ yutam
tathā ca padmarāgāṇāṃ doṣairmūlyaṃ prahīyate
tato 'syāpyadhikā hānir doṣair marakate bhavet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe marakataparīkṣaṇaṃ nāmaikasaptatitamo 'dhyāyaḥ
sūta uvāca
tatraiva siṃhalavadhūkarapallavāgravyālūnabālalavalīkusumapravāle
deśe papāta ditijasya nitāntakāntaṃ protphullanīrajasamadyuti netrayugmam
tatpratyayād ubhayaśobhanavīcibhāsā vistāriṇī jalanidher upakacchabhūmiḥ
prodbhinnaketakavanapratibaddhalekhāsāndrendranīlamaṇiratnavatī vibhāti
tatrāsitābjahalabhṛdvasanāsibhṛṅgaśārṅgāyudhāṅgaharakaṇṭhakaṣāyapuṣpaiḥ
śuṣketaraiśca kusumair girikarṇikāyās tasmādbhavanti maṇayaḥ sadṛśāvabhāsaḥ
anye prasannapayasaḥ payasāṃ nidhāturambutviṣaḥ śikhigaṇapratimāstathānye
nīlīrasaprabhavabudbudabhāśca kecitkecittathā samadakokilakaṇṭhabhāsaḥ
ekaprakārā vispaṣṭavarṇaśobhāvabhāsinaḥ
jāyante maṇayastasmin indranīlā mahāguṇāḥ
mṛtpāṣāṇaśilārandhrakarkarātrāsasaṃyutāḥ
abhrikāpaṭalachāyāvarṇadoṣaiś ca dūṣitāḥ
tata eva hi jāyante maṇayastatra bhūrayaḥ
sāstrasaṃbodhitadhiyas tān praśaṃsanti sūrayaḥ
dhāryamāṇasya ye dṛṣṭāḥ padmarāgamaṇerguṇāḥ
dhāraṇādindranīlasya tānevāpnoti mānavaḥ
yathā ca padmarāgāṇāṃ jātakatritayaṃ bhavet
indranīleṣvapi tathā draṣṭavyamaviśeṣataḥ
parīkṣāpratyayairyaiśca padmarāgaḥ parīkṣyate
ta eva pratyayā dṛṣṭā indranīlamaṇerapi
yāvantaṃ ca kramedagniṃ padmarāgopayogataḥ
indranīlamaṇistasmātkrameta sumahattaram
tathāpi na parīkṣārthaṃ guṇānām abhivṛddhaye
maṇiragnau samādheyaḥ kathañcidapi kaścana
agnimātrāparijñāne dāhadoṣaiśca dūṣitaḥ
so 'narthāya bhavedbhartuḥ kartuḥ kārayitustathā
kācotpalakaravīrasphaṭikādyā iha budhaiḥ savaidūryāḥ
kathitā vijātaya ime sadṛśā maṇinendranīlena
gurubhāvakaṭhinabhāvāv eteṣāṃ nityameva vijñeyau
kācād yathāvad uttaravivardhamānau viśeṣeṇa
indranīlo yathā kaścid bibhartyātāmravarṇatām
rakṣaṇayau tathā tāmrau karavīrotpalāvubhau
yasya madhyagatā bhāti nīlasyendrāyudhaprabhā
tamindranīlamityāhurmahārhaṃ bhuvi durlabham
yasya varṇasya bhūyastvātkṣīre śataguṇe sthitaḥ
nīlatāṃ tannayetsarvaṃ mahānīlaḥ sa ucyate
yatpadmarāgasya mahāguṇasya mūlyaṃ bhavenmāṣasamunmitasya
tadindranīlasya mahāguṇasya suvarṇasaṃkhyātulitasya mūlyam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe indranīlaparīkṣaṇaṃ nāma dvisaptatitamo 'dhyāyaḥ
sūta uvāca
vaidūryapuṣparāgāṇāṃ karkete bhīṣmake vade
parīkṣāṃ brahmaṇā proktāṃ vyāsena kathitāṃ dvijāḥ
kalpāntakālakṣubhitāmburāśer nirhrādakalpādditijasya nādāt
vaidūryamutpannamanekavarṇaṃ śobhābhirāmadyutivarṇabījam
avidūre vidūrasya gireruttuṅgarodhasaḥ
kāmabhūtikasīmānamanu tasyākaro 'bhavat
tasya nādasamutthatvādākaraḥ sumahāguṇaḥ
abhūd uttarīto loke lokatrayavibhūṣaṇaḥ
tasyaiva dānavapater ninadānurūpāḥ prāvṛṭpayodavaradarśitacārurūpāḥ
vaidūryaratnamaṇayo vividhāvabhāsastasmātsphuliṅganivahā iva saṃbabhūvuḥ
padmarāgamupādāya maṇivarṇā hi ye kṣitau
sarvāṃstān varṇaśobhābhir vaidūryamanugacchati
teṣāṃ pradhānaṃ śikhikaṇṭhanīlaṃ yadvā bhavedveṇudalaprakāśam
cāṣāgrapakṣapratimaśriyo ye na te praśastā maṇiśāstravidbhiḥ
guṇavānvaidūryamaṇiryojayati svāminaṃ paraṃ bhāgyaiḥ
doṣairyukto doṣaistasmādyatnātparīkṣeta
girikācaśiśupālau kācasphaṭikāśca dhūmanirbhinnāḥ
vaidūryamaṇerete vijātayaḥ sannibhāḥ santi
likhyābhāvātkācaṃ laghubhāvācchaiśupālakaṃ vidyāt
girikācasadīptitvātsphaṭikaṃ varṇojjvalatvena
yadindranīlasya mahāguṇasya suvarṇasaṃkhyākalitasya mūlyam
tadeva vaidūryamaṇeḥ pradiṣṭaṃ paladvayonmāpitagauravasya
jātyasya sarve 'pi maṇestu yādṛgvijātayaḥ santi samānavarṇāḥ
tathāpi nānākaraṇānumeyabhedaprakāraḥ paramaḥ pradiṣṭaḥ
sukhopalakṣyaśca sadā vicāryo hyayaṃ prabhedo viduṣā nareṇa
snehaprabhedo laghutā mṛdutvaṃ vijātiliṅgaṃ khalu sārvajanyam
kuśalākuśalaiḥ prapūryamāṇāḥ pratibaddhāḥ pratisatkriyāprayogaiḥ
guṇadoṣasamudbhavaṃ labhante maṇayo 'rthontaramūlyam eva bhinnāḥ
kramaśaḥ samatītavartamānāḥ pratibaddhā maṇibandhakena yatnāt
yadi nāma bhavanti doṣahīnā maṇayaḥ ṣaḍguṇamāpnuvanti mūlyam
ākarān samatītānām udadhes tīrasannidhau
mūlyametanmaṇīnāṃ tu na sarvatra mahītale
suvarṇo manunā yastu proktaḥ ṣoḍaśamāṣakaḥ
tasya saptatimo bhāgaḥ saṃjñārūpaṃ kariṣyati
śāṇaścaturmāṣamāno māṣakaḥ pañcakṛṣṇalaḥ
palasya daśamo bhāgo dharaṇaḥ parikīrtitaḥ
itthaṃ maṇividhiḥ prokto ratnānāṃ mūlyaniścaye
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vaidūryaparīkṣaṇaṃ nāma trisaptatitamo 'dhyāyaḥ
sūta uvāca
patitāyā himādrau tu tvacastasya suradviṣaḥ
prādurbhavanti tābhyastu puṣparāgā mahāguṇāḥ
āpītapāṇḍuruciraḥ pāṣāṇaḥ padmarāgasaṃjñastu
kaukaṇṭakanāmā syātsa eva yadi lohitāpītaḥ
ālohitastu pītaḥ svacchaḥ kāṣāyakaḥ sa ekoktaḥ
ānīlaśuklavarṇaḥ snigdhaḥ somālakaḥ saguṇaḥ
atyantalohito yaḥ sa eva khalu padmarāgasaṃjñaḥ syāt
api cendranīlasaṃjñaḥ sa eva kathitaḥ sunīlaḥ san
mūlyaṃ vaidūryamaṇeriva gaditaṃ hyasya ratnasāravidā
dhāraṇaphalaṃ ca tadvat kiṃtu strīṇāṃ sutaprado bhavati
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe puṣparāgaparīkṣaṇaṃ nāma catuḥsaptatitamo 'dhyāyaḥ
sūta uvāca
vāyurnakhāndaityapatergṛhītvā cikṣepa satpadmavaneṣu hṛṣṭaḥ
tataḥ prasūtaṃ pavanopapannaṃ karketanaṃ pūjyatamaṃ pṛthivyām
varṇena tad rudhirasomamadhuprakāśam ātāmrapītadahanojjvalitaṃ vibhāti
nīlaṃ punaḥ khalu sitaṃ paruṣaṃ vibhinnaṃ vyādhyādidoṣakaraṇena ca tadvibhāti
snigdhā viśuddhāḥ samarāgiṇaśca āpītavarṇā guravo vicitrāḥ
trāsavraṇavyālavivarjitāśca karketanāste paramaṃ pavitrāḥ
patreṇa kāñcanamayena tu veṣṭayitvā taptaṃ yadā hutavahe bhavati prakāśam
rogapraṇāśanakaraṃ kalināśanaṃ tadāyuṣkaraṃ kulakaraṃ ca sukhapradaṃ ca
evaṃvidhaṃ bahuguṇaṃ maṇimāvahanti karketanaṃ śubhālaṅkṛtaye narā ye
te pūjitā bahudhanā bahubāndhavāśca nityojjvalāḥ pramuditā apite bhavanti
eke 'panahya vikṛtākulanīlabhāsaḥ pramlānarāgalulitāḥ kaluṣā virūpāḥ
tejo'tidīptikulapuṣṭivihīnavarṇāḥ karketanasya sadṛśaṃ vapurudvahanti
karketanaṃ yadi parīkṣitavarṇarūpaṃ pratyagrabhāsvaradivākarasuprakāśam
tasyottamasya maṇiśāstravidāṃ mahimnā tulyaṃ tu mūlyamuditaṃ tulitasya kāryam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe karketanaparīkṣaṇaṃ nāma pañcasaptatitamo 'dhyāyaḥ
sūta uvāca
himavatyuttaradeśe vīryaṃ patitaṃ suradviṣastasya
samprāptam uttamānām ākaratāṃ bhīṣmaratnānām
śuklāḥ śaṅkhābjanibhāḥ syonākasannibhā prabhāvantaḥ
prabhavanti tatastaruṇā vajranibhā bhīṣmapāṣāṇāḥ
hemādipratibaddhāḥ śuddhamapi śraddhayā vidhatte yaḥ
bhīṣmamaṇiṃ grīvādiṣu susampadaṃ sa sarvadā labhate
nirīkṣya palāyante yaṃ tamaraṇyanivāsinaḥ samīpe'pi
dvīpivṛkaśarabhakuñjarasiṃhavyāghrādayo hiṃsrāḥ
tasyotkalataṣṭataror bhavati bhayaṃ na cāstīśamupahasanti
bhīṣmamaṇirguṇayuktaḥ samyakprāptāṅgulīkalatratvaḥ
pitṛtarpaṇe pitṝṇāṃ tṛptirbahuvārṣikī bhavati
śāmyantyadbhutānyapi sarpāṇḍajākhuvṛścikaviṣāṇi
salilāgnivairitaskarabhayāni bhīmāni naśyanti
śaivalabalāhakābhaṃ puruṣaṃ pītaprabhaṃ prabhāhīnam
malinadyuti ca vivarṇaṃ dūrāt parivarjayet prājñaḥ
mūlyaṃ prakalpyameṣāṃ vibudhavarair deśakālavijñānāt
dūre bhūtānāṃ bahu kiṃcinnikaṭaprasūtānām
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vaidūryaparīkṣaṇaṃ nāma ṣaṭsaptatitamo 'dhyāyaḥ
sūta uvāca
puṇyeṣu parvatavareṣu ca nimnagāsu sthānāntareṣu ca tathottaradeśagatvāt
saṃsthāpitāḥ svanakhabāhugateḥ prakāśaṃ sampūjya dānavapatiṃ prathite pradeśe
dāśārṇavāgadaramekalakālagādau guñjāñjanakṣaudramṛṇālavarṇāḥ
gandharvavahnikadalīsadṛśāvabhāsā ete praśastāḥ pulakāḥ prasūtāḥ
śaṅkhābjabhṛṅgārkavicitrabhaṅgā sūtrairupetāḥ paramāḥ pavitrāḥ
maṅgalyayuktā bahubhakticitrā vṛddhipradāste pulakā bhavanti
kākāśvarāsabhasṛgālavṛkograrūpairgṛdhraiḥ samāṃsarudhirārdramukhairupetāḥ
mṛtyupradāśca viduṣā parivarjanīyā mūlyaṃ palasya kathitaṃ ca śatāni pañca
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe pulakaparīkṣaṇaṃ nāma saptasaptatitamo 'dhyāyaḥ
sūta uvāca
hutabhugrūpamādāya dānavasya yathepsitam
narmadāyāṃ nicikṣepa kiṃciddhīnādibhūmiṣu
tatrendragopakalitaṃ śukavakravarṇaṃ saṃsthānataḥ prakaṭapīlusamānamātram
nānāprakāravihitaṃ rudhirākṣaratnamuddhṛtya tasya khalu sarvasamānameva
madhyendupāṇḍuramatīva viśuddhavarṇaṃ taccendranīlasadṛśaṃ paṭalaṃ tule syāt
saiśvaryabhṛtyajananaṃ kathitaṃ tadaiva pakvaṃ ca tatkila bhavetsuravajravarṇam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe rudhirākṣaratnaparīkṣaṇaṃ nāmāṣṭasaptatitamo 'dhyāyaḥ
sūta uvāca
kāveravindhyayavanacīnanepālabhūmiṣu
lāṅgalī vyakiranmedo dānavasya prayatnataḥ
ākāśaśuddhaṃ tailākhyamutpannaṃ sphaṭikaṃ tataḥ
mṛṇālaśaṅkhadhavalaṃ kiṃcid varṇāntaranvitam
na tulyaṃ hi ratnānāmathavā pāpanāśanam
saṃskṛtaṃ śilpinā sadyo mūlyaṃ kiṃcillabhet tataḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sphaṭikaparīkṣaṇaṃ nāmaikonāśītitamo 'dhyāyaḥ
sūta uvāca
ādāya śeṣastasyāntraṃ balasya kelādiṣu
cikṣepa tatra jāyante vidrumāḥ subhahāguṇāḥ
tatra pradhānaṃ śaśalohitābhaṃ guñjājapāpuṣpanibhaṃ pradiṣṭam
sunīlakaṃ devakaromakaṃ ca sthānāni teṣu prabhavaṃ surāgam
anyatra jātaṃ ca na tatpradhānaṃ mūlyaṃ bhavecchilpiviśeṣayogāt
prasannaṃ komalaṃ snigdhaṃ surāgaṃ vidrumaṃ hi tat
dhanadhānyakaraṃ loke viṣārtibhayanāśanam
parīkṣā pulakasyoktā rudhirākṣasya vai maṇeḥ
sphaṭikasya vidrumasya ratnajñānāya śaunaka
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vidrumaparīkṣaṇaṃ nāmāśītitamo 'dhyāyaḥ
sūta uvāca
sarvatīrthāni vakṣyāmi gaṅgā tīrthottamottamā
sarvatra sulabhā gaṅgā triṣu sthāneṣu durlabhā
gaṅgādvāre prayāge ca gaṅgāsāgarasaṅgame
prayāgaṃ paramaṃ tīrthaṃ mṛtānāṃ bhuktimuktidam
sevanātkṛtapiṇḍānāṃ pāpajit kāmadaṃ nṛṇām
vārāṇasī paraṃ tīrthaṃ viśveśo yatra keśavaḥ
kurukṣetraṃ paraṃ tīrthaṃ dānādyairbhuktimuktidam
prabhāsaṃ paraṃ tīrthaṃ somanātho hi tatra ca
dvārakā ca purī ramyā bhuktimuktipradāyikā
prācī sarasvatī puṇyā saptasārasvataṃ param
kedāraṃ sarvapāpaghnaṃ sambhalagrāma uttamaḥ
naranārāyaṇaṃ tīrthaṃ muktyai badarikāśramaḥ
śvetadvīpaṃ purī māyā naimiṣaṃ puṣkaraṃ param
ayodhyā cārghyatīrthaṃ tu citrakūṭaṃ ca gomatī
vaināyakaṃ mahītīrthaṃ rāmagiryāśramaṃ param
kāñcīpurī tuṅgabhadrā śrīśailaṃ setubandhanam
rāmeśvaraṃ paraṃ tīrthaṃ kārttikeyaṃ tathottamam
bhṛgutuṅgaṃ kāmatīrthaṃ tīrthaṃ cāmarakaṇṭakam
ujjayinyāṃ mahākālaḥ kubjake śrīdharo hariḥ
kubjāmrakaṃ mahātīrthaṃ kālasarpiśca kāmadam
mahākeśī ca kāverī candrabhāgā vipāśayā
ekāmraṃ ca tathā tīrthaṃ brahmeśaṃ devakoṭakam
mathurā ca purī ramyā śoṇaścaiva mahānadaḥ
jambūsaro mahātīrthaṃ tāni tīrthāni viddhi ca
sūryaḥ śivo gaṇo devī hariryatra ca tiṣṭhati
eteṣu ca yathānyeṣu snānaṃ dānaṃ japastapaḥ
pūjā śrāddhaṃ piṇḍadānaṃ sarvaṃ bhavati cākṣayam
śālagrāmaṃ sarvadaṃ syāttīrthaṃ paśupateḥ param
kokāmukhaṃ ca vārāhaṃ bhāṇḍīraṃ svāmisaṃjñakam
lohadaṇḍe mahāviṣṇurmandāre madhusūdanaḥ
kāmarūpaṃ mahātīrthaṃ kāmākhyā yatra tiṣṭhati
puṇḍravardhanakaṃ tīrthaṃ kārtikeyaśca yatra ca
virajastu mahātīrthaṃ tīrthaṃ śrīpuruṣottamam
mahendraparvatastīrthaṃ kāverī ca nadī parā
godāvarī mahātīrthaṃ payoṣṇī varadā nadī
vindhyaḥ pāpaharaṃ tīrthaṃ narmadābheda uttamaḥ
gokarṇaṃ paramaṃ tīrthaṃ tīrthaṃ māhiṣmatī purī
kālañjaraṃ mahītīrthaṃ śuklatīrthamanuttamam
kṛte śauce muktidaṃ ca śārṅgadhārī tadantike
virajaṃ sarvadaṃ tīrthaṃ svarṇākṣaṃ tīrthamuttamam
nanditīrthaṃ muktidaṃ ca koṭitīrthaphalapradam
nāsikyaṃ ca mahātīrthaṃ govardhanamataḥ param
kṛṣṇaveṇī bhīmarathī gaṇḍakī yā tvirāvatī
tīrthaṃ bindusaraḥ puṇyaṃ viṣṇupādodakaṃ param
brahmadhyānaṃ paraṃ tīrthaṃ tīrtham indriyanigrahaḥ
damastīrthaṃ tu paramaṃ bhavaśuddhiḥ paraṃ tathā
jñānahrade dhyānajale rāgadveṣamalāpahe
yaḥ snāti mānase tīrthe sa yāti paramāṃ gatim
idaṃ tīrthamidaṃ neti ye narā bhedadarśinaḥ
teṣāṃ vidhīyate tīrthagamanaṃ tatphalaṃ ca yat
sarvaṃ brahmetiyo 'vaiti nātīrthaṃ tasya kiṃcana
eteṣu snānadānāni śrāddhaṃ piṇḍamathākṣayam
sarvā nadyaḥ sarvaśailāḥ tīrthaṃ devādisevitam
śrīraṅgaṃ ca harestīrthaṃ tāpī śreṣṭhā mahānadī
saptagodāvaraṃ tīrthaṃ tīrthaṃ koṇagiriḥ param
mahālakṣmīryatra devī praṇītā paramā nadī
sahyādrau devadeveśa ekavīraḥ sureśvarī
gaṅgādvāre kuśāvarte vindhyake nīlaparvate
snātvā kanakhale tīrthe sa bhavenna punarbhave
sūta uvāca
etānyanyāni tīrthāni snānādyaiḥ sarvadāni hi
śrutvābravīddharerbrahmā vyāsaṃ dakṣādisaṃyutam
etānyuktvā ca tīrthāni punas tīrthottamottamam
gayākhyaṃ prāha sarveṣāmakṣayaṃ brahmalokadam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sarvatīrthamāhātmyaṃ nāmaikāśītitamo 'dhyāyaḥ
śrīgaṇeśāya namaḥ
atha gayāmāhātmyaṃ prārabhyate
brahmovāca
sārātsārataraṃ vyāsa gayāmāhātmyam uttamam
pravakṣyāmi samāsena bhuktimuktipradaṃ śṛṇu
gayāsuro 'bhavatpūrvaṃ vīryavānparamaḥ sa ca
tapastapyanmahāghoraṃ sarvabhūtopatāpanam
tattapastāpitā devāstadvadhārthaṃ hariṃ gatāḥ
śaraṇaṃ harirūce tān bhavitavyaṃ śivātmabhaiḥ
pātyate 'sya mahādehas tathetyūcuḥ surā harim
kadācicchivapūjārthaṃ kṣīrābdheḥ kamalāni ca
ānīya kīkaṭe deśe śayanaṃ cākarod balī
viṣṇumāyāvimūḍho 'sau gadayā viṣṇunā hataḥ
ato gadādharo viṣṇurgayāyāṃ muktidaḥ sthitaḥ
tasya deho liṅgarūpī sthitaḥ śuddhe pitāmahaḥ
janārdanaśca kāleśastathānyaḥ prapitāmahaḥ
viṣṇurāhātha maryādāṃ puṇyakṣetraṃ bhaviṣyati
yajñaṃ śrāddhaṃ piṇḍadānaṃ snānādi kurute naraḥ
sa svargaṃ brahmalokaṃ ca gacchenna narakaṃ naraḥ
gayātīrthaṃ paraṃ jñātvā yāgaṃ cakre pitāmahaḥ
brāhmaṇānpūjayāmāsa ṛtvigarthamupāgatān
mahānadīṃ rasavahāṃ sṛṣṭvā vāpyādikaṃ tathā
bhakṣyabhojyaphalādīṃśca kāmadhenuṃ tathāsṛjat
pañcakrośaṃ gayokṣetraṃ brāhmaṇebhyo dadau prabhuḥ
dharamayāgeṣu lobhāttu pratigṛhya dhanādikam
sthitā viprāstadā śaptā gayāyāṃ brāhmaṇāstataḥ
mā bhūt traipuruṣī vidyā mā bhūttraipuruṣaṃ dhanam
yuṣmākaṃ syādvārivahā nadī pāṣāṇaparvataḥ
śaptaistu prārthito brahmānugrahaṃ kṛtavānprabhuḥ
lokāḥ puṇyā gayāyāṃ hi śrāddhino brahmalokagāḥ
yuṣmānye pūjayiṣyanti tairahaṃ pūjitaḥ sadā
brahmajñānaṃ gayāśrāddhaṃ gogṛhe maraṇaṃ tathā
vāsaḥ puṃsāṃ kurukṣetre muktireṣā caturvidhā
samudrāḥ saritaḥ sarvā vāpīkūpahradāstathā
snātukāmā gayātīrthaṃ vyāsa yāsa yānti na saṃśayaḥ
brahmahatyā surāpānaṃ steyaṃ gurvaṅganāgamaḥ
pāpaṃ tatsaṃgajaṃ sarvaṃ gayāśrāddhādvinaśyati
asaṃskṛtā mṛtā ye ca paśucorahatāśca ye
sarpadaṣṭā gayāśrāddhānmuktāḥ svargaṃ vrajanti te
gayāyāṃ piṇḍadānena yatphalaṃ labhate naraḥ
na tacchakyaṃ mayā vaktuṃ varṣakoṭiśatairapi
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe gayāmāhātmyaṃ nāma dvyaśītitamo 'dhyāyaḥ
brahmovāca
kīkaṭeṣu gayā puṇyā puṇyaṃ rājagṛhaṃ vanam
viṣayaścāraṇaḥ puṇyo nadīnāṃ ca punaḥ punā
muṇḍapṛṣṭhaṃ tu pūrvasminpaścime dakṣiṇottare
sārdhakrośadvayaṃ mānaṃ gayāyāṃ parikīrtitam
pañcakrośaṃ gayākṣetraṃ krośamekaṃ gayāśiraḥ
tatra piṇḍapradānena tṛptirbhavati śāśvatī
nagājjanārdanāccaiva kūpāccottaramānasāt
etadgayāśiraḥ proktaṃ phalgutīrthaṃ taducyate
tatra piṇḍapradānena pitṝṇāṃ paramā gatiḥ
gayāgamanamātreṇa pitṝṇāmanṛṇo bhavet
gayāyāṃ pitṛrūpeṇa devadevo janārdanaḥ
taṃ dṛṣṭvā puṇḍarīkākṣaṃ mucyate vai ṛṇatrayāt
rathamārgaṃ gayatīrthe dṛṣṭvā rudrapadādike
kāleśvaraṃ ca kedāraṃ pitṝṇāmanṛṇo bhavet
dṛṣṭvā pitāmahaṃ devaṃ sarvapāpaiḥ pramucyate
lokaṃ tvanāmayaṃ yāti dṛṣṭvā ca prapitāmaham
tathā gadādharaṃ devaṃ mādhavaṃ puruṣottamam
taṃ praṇamya prayatnena na bhūyo jāyate naraḥ
maunādityaṃ mahātmānaṃ kanakārkaṃ viśeṣataḥ
dṛṣṭvā maunena viprarṣe pitṝṇāmanṛṇo bhavet
brahmāṇaṃ pūjayitvā ca brahmalokamavāpnuyāt
gāyattrīṃ prātarutthāya yastu paśyati mānavaḥ
sandhyāṃ kṛtvā prayatnena sarvavedaphalaṃ labhet
sāvitrīṃ caiva madhyāhne dṛṣṭvā yajñaphalaṃ labhet
sarasvatīṃ ca sāyāhne dṛṣṭvā dānaphalaṃ labhet
nagasthamīśvaraṃ dṛṣṭvā pitṝṇāmanṛṇo bhavet
dharmāraṇyaṃ dharmamīśaṃ dṛṣṭvā syādṛṇanāśanam
devaṃ gṛdhreśvaraṃ dṛṣṭvā ko na mucyeta bandhanāt
dhenuṃ dṛṣṭvā dhenuvane brahmalokaṃ nayetpitṝn
prabhāseśaṃ prabhāse ca dṛṣṭvā yāti parāṃ gatim
koṭīśvaraṃ cāśvamedhaṃ dṛṣṭvā syādṛṇanāśanam
svargadvāreśvaraṃ dṛṣṭvā mucyate bhavabandhanāt
rāmeśvaraṃ gayālolaṃ dṛṣṭvā svargamavāpnuyāt
brahmeśvaraṃ tathā dṛṣṭvā mucyate brahmahatyayā
muṇḍapṛṣṭhe mahācaṇḍīṃ dṛṣṭvā kāmānavāpnuyāt
phalgvīśaṃ phalgucaṇḍīṃ ca gaurīṃ dṛṣṭvā ca maṅgalām
gomakaṃ gopatiṃ devaṃ pitṝṇāmanṛṇo bhavet
aṅgāreśaṃ ca siddheśaṃ gayādityaṃ gajaṃ tathā
mārkaṇḍeyeśvaraṃ dṛṣṭvā pitṝṇāmanṛṇo bhavet
phalgutīrthe naraḥ snātvā dṛṣṭvā devaṃ gadādharam
etena kiṃ na paryāptaṃ nṝṇāṃ sukṛtakāriṇām
brahmalokaṃ prayāntīha puruṣā ekaviṃśatiḥ
pṛthivyāṃ yāni tīrthāni ye samudrāḥ sarāṃsi ca
phalgutīrthaṃ gamiṣyanti vāramekaṃ dine dine
pṛthivyāṃ ca gayā puṇyā gayāyāṃ ca gayāśiraḥ
śreṣṭhaṃ tathā phalgutīrthaṃ tanmukhaṃ ca surasya hi
udīci kanakānadyo nābhitīrthaṃ tu madhyataḥ
puṇyaṃ brahmasadastīrthaṃ snānātsyādbrahmalokadam
kūpe piṇḍādikaṃ kṛtvā pitṝṇāmanṛṇo bhavet
tathākṣayavaṭe śrāddhī brahmalokaṃ nayetpitṝn
haṃsatīrthe naraḥ snātvā sarvapāpaiḥ pramucyate
koṭitīrthe gayālole vaitaraṇyāṃ ca gomake
brahmalokaṃ nayecchrāddhī puruṣānekaviṃśatim
brahmatīrthe rāmatīrthe āgneye somatīrthake
śrāddhī rāmahrade brahmalokaṃ pitṛkulaṃ nayet
uttare mānase śrāddhī na bhūyo jāyate naraḥ
dakṣiṇe mānase śrāddhī brahmalokaṃ pitṝnnayet
svargadvāre naraḥ śrāddhī brahmalokaṃ nayetpitṝn
bhīṣmatarpaṇakṛttasya kūṭe tārayate pitṝn
gṛdhreśvare tathā śrāddhī pitṝṇāmanṛṇo bhavet
śrāddhī ca dhenukāraṇye brahmalokaṃ pitṝnnayet
tiladhenupradaḥ snātvā dṛṣṭvā dhenuṃ na saṃśayaḥ
aindre vā naratīrthe ca vāsave vaiṣṇave tathā
mahānadyāṃ kṛtaśrāddho brahmalokaṃ nayetpitṝn
gāyatre caiva sāvitre tīrthe sārasvate tathā
snānasandhyātarpaṇakṛcchrāddhī caikottaraṃ śatam
pitṝṇāṃ tu kulaṃ brahmalokaṃ nayati mānavaḥ
brahmayoniṃ vinirgacchetprayataḥ pitṛmānasaḥ
tarpayitvā pitṝndevānna viśedyonisaṅkaṭe
tarpaṇe kākajaṅghāryā pitṝṇāṃ tṛptirakṣayā
dharmāraṇye mataṅgasya vāpyāṃ śrāddhāddivaṃ vrajet
dharmayūpe ca kūpe ca pitṝṇāmanṛṇo bhavet
pramāṇaṃ devatāḥ santu lokapālāśca sākṣiṇaḥ
mayāgatya mataṃge 'sminpitṝṇāṃ niṣkṛtiḥ kṛtā
rāmatīrthe narāḥ snātvā śrāddhaṃ kṛtvā prabhāsake
śilāyāṃ pretabhāvātsyurmuktāḥ pitṛgaṇāḥ kila
śrāddhakṛcca svapuṣṭāyāṃ triḥ saphta kulam uddharet
śrāddhakṛnmuṇḍapṛṣṭhādau brahmalokaṃ nayetpitṝn
gayāyāṃ na hi tatsthānaṃ yatra tīrthaṃ na vidyate
pañcakrośe gayākṣetre yatra tatra tu piṇḍadaḥ
akṣayaṃ phalamāpnoti brahmalokaṃ nayetpitṝn
janārdanasya haste tu piṇḍaṃ dadyātsvakaṃ naraḥ
eṣa piṇḍe mayā dattastava haste janārdana
paralokaṃ gate mokṣamakṣayyamupatiṣṭhatām
brahmalokamavāpnoti pitṛbhiḥ saha niścitam
gayāyāṃ dharmapṛṣṭhe ca sarasi brahmaṇastathā
gayāśīrṣe 'kṣayavaṭe pitṝṇāṃ dattamakṣayam
dharmāraṇyaṃ dharmapṛṣṭhaṃ dhenukāraṇyameva ca
dṛṣṭvaitāni pitṝṃścāryavaṃśyānviṃśatimuddharet
brahmāraṇyaṃ mahānadyāḥ paścimo bhāga ucyate
pūrvo brahmasado bhāgo nāgādrirbharatāśramaḥ
bharatasyāśrame śrāddhī mataṅgasya pade bhavet
gayāśīrṣāddakṣiṇato mahānadyāśca paścime
tatsmṛtaṃ campakavanaṃ tatra pāṇḍuśilāsti hi
śrāddhī tatra tṛtīyāyāṃ niścirāyāśca maṇḍale
mahāhrade ca kauśikyāmakṣayaṃ phalamāpnuyāt
vaitaraṇyāś cottaratas tṛtīyākhyo jalāśayaḥ
padāni tatra krauñcasya śrāddhī svargaṃ nayetpitṝn
krauñcapādāduttarato niścirākhyo jalāśayaḥ
sakṛdyatrābhigamanaṃ sakṛt piṇḍaprapātanam
durlabhaṃ kiṃ punarnityam asmin eva vyavasthitiḥ
mahānadyāmupaspṛśya tarpayetpitṛdevatāḥ
akṣayānprāpnuyāllokānkulaṃ cāpi samuddharet
sāvitre paṭhyate sandhyā kṛtā syād dvādaśābdikī
śuklakṛṣṇāvubhau pakṣau gayāyāṃ yo vasennaraḥ
punāty ā saptamaṃ caiva kulaṃ nāstyatra saṃśayaḥ
gayāyāṃ muṇḍapṛṣṭhaṃ ca aravindaṃ ca parvatam
tṛtīyaṃ krauñcapādaṃ ca dṛṣṭvā pāpaiḥ pramucyate
makare vartamāne ca grahaṇe candrasūryayoḥ
durlabhaṃ triṣu lokeṣu gayāyāṃ piṇḍapātanam
mahāhrade ca kauśikyāṃ mūlakṣetre viśeṣataḥ
guhāyāṃ gṛdhrakūṭasya śrāddhaṃ dattaṃ mahāphalam
yatra māheśvarī dhārā śrāddhī tatrānṛṇo bhavet
puṇyāṃ viśālāmāsādya nadīṃ trailokyaviśrutām
agniṣṭomamavāpnoti śrāddhī prāyāddivaṃ naraḥ
śrāddhī māsapade snātvā vājapeyaphalaṃ labhet
ravipāde piṇḍadānātpatitoddhāraṇaṃ bhavet
gayāstho yo dadātyannaṃ pitarastena putriṇaḥ
kāṅkṣante pitaraḥ putrānnarakādbhayabhīravaḥ
gayāṃ yāsyati yaḥ kaścitso 'smān saṃtarayiṣyati
gayāprāptaṃ sutaṃ dṛṣṭvā pitṝṇāmutsavo bhavet
padbhyāmapi jalaṃ spṛṣṭvā asmabhyaṃ kila dāsyati
ātmajo vā tathānyo vā gayākūpe yadā tadā
yannāmnā pātayetpiṇḍaṃ taṃ nayedbrahma śāśvatam
puṇḍarīkaṃ viṣṇulokaṃ prāpnuyātkoṭitīrthagaḥ
yā sā vaitaraṇī nāma triṣu lokeṣu viśrutā
sāvatīrṇā gayākṣetre pitṝṇāṃ tāraṇāya hi
śrāddhadaḥ piṇḍadastatra gopradānaṃ karoti yaḥ
ekaviṃśativaṃśyānsa tārayennātra saṃśayaḥ
yadi putro gayāṃ gacchetkadācitkālaparyaye
tāneva bhojayedviprānbrahmaṇā ye prakalpitāḥ
teṣāṃ brahmasadaḥ sthānaṃ somapānaṃ tathaiva ca
brahmaprakalpitaṃ sthānaṃ viprā brahmaprakalpitāḥ
pūjitaiḥ pūjitāḥ sarve pitṛbhiḥ saha devatāḥ
tarpayettu gayāviprānhavyakavyairvidhānataḥ
sthānaṃ dehaparityāge gayāyāṃ tu vidhīyate
yaḥ karoti vṛṣotsargaṃ gayākṣetre hyanuttame
agniṣṭomaśataṃ puṇyaṃ labhate nātra saṃśayaḥ
ātmano 'pi mahābuddhirgayāyāṃ tu tilairvinā
piṇḍanirvāpaṇaṃ kuryādanyeṣāmapi mānavaḥ
yāvanto jñātayaḥ pitryā bāndhavāḥ suhṛdastathā
tebhyo vyāsagayābhūmau piṇḍo deyo vidhānataḥ
rāmatīrthe naraḥ snātvā gośatasyāpnuyātphalam
mataṅgavāpyāṃ snātvā ca gosahasraphalaṃ labhet
niścirāsaṃgame snātvā brahmalokaṃ nayetpitṝn
vasiṣṭhasyāśrame snātvā vājapeyaṃ ca vindati
mahākauśyāṃ samāvāsādaśvamedhaphalaṃ labhet
pitāmahasya sarasaḥ prasṛtā lokapāvanī
samīpe tvagnidhāreti viśrutā kapilā hi sā
agniṣṭomaphalaṃ śrāddhī snātvātra kṛtakṛtyatā
śrāddhī kumāradhārāyāmaśvamedhaphalaṃ labhet
kumāramabhigamyātha natvā muktimavāpnuyāt
somakuṇḍe naraḥ snātvā somalokaṃ ca gacchati
saṃvartasya naro vāpyāṃ subhagaḥ syāttu piṇḍadaḥ
dhautapāpo naro yāti pretakuṇḍe ca piṇḍadaḥ
devanadyāṃ lelihāne mathane jānugartake
evamādiṣu tīrtheṣu piṇḍadastārayetpitṝn
natvā devānvasiṣṭheśaprabhṛtīnṛṇasaṃkṣayam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe gayāmāhātmyaṃ nāma tryaśītitamo 'dhyāyaḥ
brahmovāca
udyatastu gayāṃ gantuṃ śrāddhaṃ kṛtvā vidhānataḥ
vidhāya kārpaṭīviṣaṃ grāmasyāpi pradakṣiṇam
tato grāmāntaraṃ gatvā śrāddhaśeṣasya bhojanam
kṛtvā pradakṣiṇaṃ gacchetpratigrahavivarjitaḥ
gṛhāccalitamātrasya gayāyāṃ gamanaṃ prati
svargārohaṇasopānaṃ pitṝṇāṃ tu pade pade
muṇḍanaṃ copavāsaśca sarvatīrtheṣvayaṃ vidhiḥ
varjayitvā kurukṣetraṃ viśālāṃ virajāṃ gayām
divā ca sarvadā rātrau gayāyāṃ śrāddhakṛdbhavet
vārāṇasyāṃ kṛtaṃ śrāddhaṃ tīrthe śoṇanade tathā
punaḥ punā mahānadyāṃ śrāddhī svargaṃ pitṝnnayet
uttaraṃ mānasaṃ gatvā siddhiṃ prāpnotyanuttamām
tasminnivartayecchrāddhaṃ snānaṃ caiva nivartayet
kāmānsa labhate divyānmokṣopāyaṃ ca sarvaśaḥ
dakṣiṇaṃ mānasaṃ gatvā maunī piṇḍādi kārayet
ṛṇatrayāpākaraṇaṃ labheddakṣiṇamānase
siddhānāṃ prītijananaiḥ pāpānāṃ ca bhayaṅkaraiḥ
lelihānair mahāghorair akṣataiḥ pannagottamaiḥ
nāmnā kanakhalaṃ tīrthaṃ triṣu lokeṣu viśrutam
udīcyāṃ muṇḍapṛṣṭhasya devarṣigaṇasevitam
tatra snātvā divaṃ yāti śrāddhaṃ dattamathākṣayam
sūryaṃ natvā tvidaṃ kuryātkṛtapiṇḍādisatkriyaḥ
kavyavāhastathā somo yamaścaivāryamā tathā
agniṣvāttā barhiṣadaḥ somapāḥ pitṛdevatāḥ
āgacchantu mahābhāgā yuṣmābhī rakṣitāstviha
madīyāḥ pitaro ye ca kule jātāḥ sanābhayaḥ
teṣāṃ piṇḍapradānārthamāgato 'smi gayāmimām
kṛtapiṇḍaḥ phalgutīrthe paśyed devaṃ pitāmaham
gadādharaṃ tataḥ paśyetpitṝṇām anṛṇo bhavet
phalgutīrthe naraḥ snātvā dṛṣṭvā devaṃ gadādharam
ātmānaṃ tārayetsadyo daśa pūrvāndaśāparān
prathame 'hni vidhiḥ prokto dvitīyadivase vrajet
dharmāraṇyaṃ mataṅgasya vāpyāṃ piṇḍādikṛdbhavet
dharmāraṇyaṃ samāsādya vājapeyaphalaṃ labhet
rājasūyāśvamedhābhyāṃ phalaṃ syād brahmatīrthake
śrāddhaṃ piṇḍodakaṃ kāryaṃ madhye vai kūpayūpayoḥ
kūpodakena tatkāryaṃ pitṝṇāṃ dattamakṣayam
tṛtīye 'hni brahmasado gatvā snātvātha tarpaṇam
kṛtvā śrāddhādikaṃ piṇḍaṃ madhye vai yūpakūpayoḥ
gopracārasamīpasthā ābrahma brahmakalpitāḥ
teṣāṃ sevanamātreṇa pitaro mokṣagāminaḥ
yūpaṃ pradakṣiṇīkṛtya vājapeyaphalaṃ labhet
phalgutīrthe caturthe 'hni snātvā devāditarpaṇam
kṛtvā śrāddhaṃ gayāśīrṣe kuryādrudrapadādiṣu
piṇḍāndehi mukhe vyāse pañcāgnau ca padatraye
sūryendukārtikeyeṣu kṛtaṃ śrāddhaṃ tathākṣayam
śrāddhaṃ tu navadevatyaṃ kuryāddvādaśadaivatam
anvaṣṭakāsu vṛddhau ca gayāyāṃ mṛtavāsare
atra mātuḥ pṛthak śrāddhamanyatra patinā saha
snātvā daśāśvamedhe tu dṛṣṭvā devaṃ pitāmaham
rudrapādaṃ naraḥ spṛṣṭvā na cehāvartate punaḥ
trirvittapūrṇāṃ pṛthivīṃ dattvā yatphalamāpnuyāt
sa tatphalamavāpnoti kṛtvā śrāddhaṃ gayāśire
śamīpatrapramāṇena piṇḍaṃ dadyād gayāśire
pitaro yānti devatvaṃ nātra kāryā vicāraṇā
muṇḍapṛṣṭhe padaṃ nyastaṃ mahādevena dhīmatā
alpena tapasā tatra mahāpuṇyamavāpnuyāt
gayāśīrṣe tu yaḥ piṇḍānnāmnā yeṣāṃ tu nirvapet
narakasthā divaṃ yānti svargasthā mokṣamāpnuyuḥ
pañcame 'hni gayālole snātvā vaṭatale tataḥ
piṇḍāndadyātpitṝṇāṃ ca sakalaṃ tārayetkulam
vaṭamūlaṃ samāsādya śākenoṣṇodakena vā
ekasmin bhojite vipra koṭirbhavati bhojitāḥ
kṛte śrāddhe 'kṣayavaṭe dṛṣṭvā ca prapitāmaham
akṣayāllabhate lokānkulānāmuddharecchatam
eṣṭavyā bahavaḥ puttrā yadyeko 'pi gayāṃ vrajet
yajeta vāśvamedhena nīlaṃ vā vṛṣamutsṛjet
pretaḥ kaścitsamuddiśya vaṇijaṃ kaṃcid abravīt
mama nāmnā gayāśīrṣe piṇḍanirvapaṇaṃ kuru
pretabhāvādvimuktaḥ syāṃ svargado dātureva ca
śrutvā vaṇig gayāśīrṣe pretarājāya piṇḍakam
pradadāvanujaiḥ sārdhaṃ svapitṛbhyastato dadau
sarve muktā viśālo 'pi saputro 'bhūcca piṇḍadaḥ
viśālāyāṃ viśālo 'bhūdrājaputrobravīddvijān
kathaṃ putrādayaḥ syurme viprāś coturviśālakam
gayāyāṃ piṇḍadānena tava sarvaṃ bhaviṣyati
viśālo 'tha gayāśīrṣe piṇḍado 'bhūcca putravān
dṛṣṭvākāśe sitaṃ raktaṃ kṛṣṇaṃ puruṣamabravīt
ke yūyaṃ teṣu caivaikaḥ sitaḥ proce viśālakam
ahaṃ sitaste janaka indralokaṃ gataḥ śabham
mama putra pitā rakto brahmahā pāpakṛtparam
ayaṃ pitāmahaḥ kṛṣṇa ṛṣayo 'nena ghātitāḥ
avīciṃ narakaṃ prāptau muktau jātau ca piṇḍada
muktīkṛtās tataḥ sarve vrajāmaḥ svargamuttamam
kṛtakṛtyo viśālo 'pi rājyaṃ kṛtvā divaṃ yayau
ye 'smatkule tu pitaro luptapiṇḍodakakriyāḥ
ye cāpyakṛtacūḍāstu ye ca garbhādviniḥsṛtāḥ
yeṣāṃ dāho na kriyā ca ye 'gnidagdhāstathāpare
bhūmau dattena tṛpyantu tṛptā yāntu parāṃ gatim
pitā pitāmahaścaiva tathaiva prapitāmahaḥ
mātā pitāmahī caiva tathaiva prapitāmahī
tathā mātāmahaścaiva pramātāmaha eva ca
vṛddhapramātāmahaśca tathā mātāmahī param
pramātāmahī tathā vṛddhapramātāmahīti vai
anyeṣāṃ caiva piṇḍo 'yamakṣayyamupatiṣṭhatām
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe gayāmāhātmyaṃ nāma caturaśītitamo 'dhyāyaḥ
brahmovāca
snātvā pretaśilādau tu varuṇāsthāmṛtena ca
piṇḍaṃ dadyādimairmantrairāvāhya ca pitṝnparān
asmatkule mṛtā ye ca gatiryeṣāṃ na vidyate
āvāhayiṣye tānsarvān darbhapṛṣṭhe tilodakaiḥ
pitṛvaṃśe mṛtā ye ca mātṛvaṃśe ca ye mṛtāḥ
teṣām uddharaṇārthāya imaṃ piṇḍaṃ dadāmyaham
mātāmahakule ye ca gatiryeṣāṃ na vidyate
teṣām uddharaṇārthāya imaṃ piṇḍaṃ dadāmyaham
ajātadantā ye kecidye ca garbhe prapīḍitāḥ
teṣām uddharaṇārthāya imaṃ piṇḍaṃ dadāmyaham
bandhuvargāśca ye kecinnāmagotravivarjitāḥ
svagotre paragotre vā gatiryeṣāṃ na vidyate
teṣām uddharaṇārthāya imaṃ piṇḍaṃ dadāmyaham
udbandhanamṛtā ye ca viṣaśastrahatāśca ye
ātmopaghātino ye ca tebhyaḥ piṇḍaṃ dadāmyaham
agnidāhe mṛtā ye ca siṃhavyāghrahatāścaye
daṃṣṭribhiḥ śṛṅgibhirvāpi teṣāṃ piṇḍaṃ dadāmyaham
agnidagdhāśca ye kecinnāgnidagdhāstathāpare
vidyuccaurahatā ye ca tebhyaḥ piṇḍaṃ dadāmyaham
raurave cāndhatāmisre kālasūtre ca ye gatāḥ
teṣām uddharaṇārthāya imaṃ piṇḍaṃ dadāmyaham
asipatravane ghore kumbhīpāke ca ye gatāḥ
teṣām uddharaṇārthāya imaṃ piṇḍaṃ dadāmyaham
anyeṣāṃ yātanāsthānāṃ pretalokanivāsinām
teṣām uddharaṇārthāya imaṃ piṇḍaṃ dadāmyaham
paśuyoniṃ gatā ye ca pakṣikīṭasarīsṛpāḥ
athavā vṛkṣayonisthās tebhyaḥ piṇḍaṃ dadāmyaham
asaṃkhyayātanāsaṃsthā ye nītā yamaśāsanaiḥ
teṣām uddharaṇārthāya imaṃ piṇḍaṃ dadāmyaham
jātyantarasahasreṣu bhramanti svena karmaṇā
mānuṣyaṃ durlabhaṃ yeṣāṃ tebhyaḥ piṇḍaṃ dadāmyaham
ye bāndhavābāndhavā vā ye 'nyajanmani bāndhavāḥ
te sarve tṛptimāyāntu piṇḍadānena sarvadā
ye kecitpretarūpeṇa vartante pitaro mama
te sarve tṛptimāyāntu piṇḍadānena sarvadā
ye me pitṛkule jātāḥ kule mātustathaiva ca
guruśvaśurabandhūnāṃ ye cānye bāndhavā mṛtāḥ
ye me kule luptapiṇḍāḥ puttradāravivarjitāḥ
kriyālopahatā ye ca jātyandhāḥ paṅgavastathā
virūpā āmagarbhāśca jñātājñātāḥ kule mama
teṣāṃ piṇḍaṃ mayā dattamakṣayyamupatiṣṭhatām
sākṣiṇaḥ santu me devā brahmeśānādayastathā
mayā gayāṃ samāsādya pitṝṇāṃ niṣkṛtiḥ kṛtā
āgato 'haṃ gayāṃ deva pitṛkārye gadādhara
tanme sākṣī bhavatvadya anṛṇo 'hamṛṇatrayāt
mahānadī brahmasaro 'kṣayo vaṭaḥ prabhāsam udyantamaho gayāśiraḥ
sarasvatīdharmakadhenupṛṣṭhā ete kurukṣetragatā gayāyām
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe gayāmāhātmyaṃ nāma pañcāśītitamo 'dhyāyaḥ
brahmovāca
yeyaṃ pretaśilā khyātā gayāyāṃ sā tridhā sthitā
prabhāse pretakuṇḍe ca gayāsuraśirasyapi
dharmeṇa dhāritā bhūtyai sarvadevamayī śilā
pretatvaṃ ye gatā nṝṇāṃ mitrādyā bāndhavādayaḥ
teṣāmuddharaṇārthāya yataḥ pretaśilā śubhā
ato 'tra munayo bhūpā rājapatnyādayaḥ sadā
tasyāṃ śilāyāṃ śrāddhādikartāro brahmalokagāḥ
gayāsurasya yanmuṇḍaṃ tasya pṛṣṭhe śilā yataḥ
muṇḍapṛṣṭho giristasmātsarvadevamayo hyayam
muṇḍapṛṣṭhasya pādeṣu yato brahmasaromukhāḥ
aravindavanaṃ teṣu tena caivopalakṣitaḥ
aravindo girirnāma krauñcapādāṅkito yataḥ
tasmād giriḥ krauñcapādaḥ pitṝṇāṃ brahmalokadaḥ
gadādharādayo devā ādyā ādau vyavasthitāḥ
śilārūpeṇa cāvyaktās tasmāddevamayī śilā
gayā śiraśchādayitvā gurutvādāsthitā śilā
kālāntareṇa vyaktaścasthita ādigadādharaḥ
mahārudrādidevaistu anādinidhano hariḥ
dharmasaṃrakṣaṇārthāya adharmādivinaṣṭaye
daityarākṣasanāśārthaṃ matsyaḥ pūrvaṃ yathābhavat
kūrmo varāho nṛharirvāmano rāma ūrjitaḥ
yathā dāśarathī rāmaḥ kṛṣṇo buddho 'tha kalkyapi
tathā vyakto 'vyaktarūpī āsīdādirgadādharaḥ
ādirādau pūjito 'tra devairbrahmādibhiryataḥ
pādyādyair gandhapuṣpādyairata ādigadādharaḥ
gadādharaṃ suraiḥ sārdhamādyaṃ gatvā dadāti yaḥ
arghyaṃ pātraṃ ca pādyaṃ ca gandhapuṣpaṃ ca dhūpakam
dīpaṃ naivedyam utkṛṣṭaṃ mālyāni vividhāni ca
vastrāṇi mukuṭaṃ ghaṇṭā cāmaraṃ prekṣaṇīyakam
alaṅkārādikaṃ piṇḍamannadānādikaṃ tathā
teṣāṃ tāvaddhanaṃ dhānyam āyur ārogyasampadaḥ
puttrādisantatiśreyovidyārthaṃ kāma īpsitaḥ
bhāryā svargādivāsaśca svargādāgatya rājyakam
kulīnaḥ sattvasampanno raṇe marditaśātravanaḥ
vadhabandhavinirmuktaścānte mokṣamavāpnuyāt
śrāddhapiṇḍādikartāraḥ pitṛbhirbrahmalokagāḥ
jagannāthaṃ ye 'rcayanti subhadrāṃ balabhadrakam
jñānaṃ prāpya śriyaṃ putrānvrajanti puruṣottamam
puruṣottamarājasya sūryasya ca gaṇasya ca
puratastatra piṇḍādi pitṝṇāṃ brahmalokadaḥ
natvā kapardivighneśaṃ sarvavighnaiḥ pramucyate
kārtikeyaṃ pūjayitvā brahmalokamavāpnuyāt
dvādaśādityamabhyarcya sarvarogaiḥ pramucyate
vaiśvānaraṃ samabhyarcya uttamāṃ dīptimāpnuyāt
revantaṃ pūjayitvātha aśvānāpnotyanuttamān
abhyarcyendraṃ mahaiśvaryaṃ gaurīṃ saubhāgyamāpnuyāt
vidyāṃ sarasvatīṃ prārcya lakṣmīṃ sampūjya ca śriyam
garuḍaṃ ca samabhyarcya vighnavṛndātpramucyate
kṣetrapālaṃ samabhyarcya grahavṛndaiḥ pramucyate
muṇḍapṛṣṭhaṃ samabhyarcya sarvakāmamavāpnuyāt
nāgāṣṭakaṃ samabhyarcya nāgadaṣṭo vimucyate
brahmāṇaṃ pūjayitvā ca brahmalokamavāpnuyāt
balabhadraṃ samabhyarcya balārogyamavāpnuyāt
subhadrāṃ pūjayitvā tu saubhāgyaṃ paramāpnuyāt
sarvānkāmānavāpnoti sampūjya puruṣottamam
nārāyaṇaṃ tu sampūjya narāṇāmadhipo bhavet
spṛṣṭvā natvā nārasiṃhaṃ saṃgrāme vijayī bhavet
varāhaṃ pūjayitvā tu bhūmirājyamavāpnuyāt
mālāvidyādharau spaṣṭvā vidyādharapadaṃ labhet
sarvānkāmānavāpnoti sampūjyādigadādharam
somanāthaṃ samabhyarcya śivalokamavāpnuyāt
rudreśvaraṃ namaskṛtya rudraloke mahīyate
rāmeśvaraṃ naro natvā rāmavatsupriyo bhavet
brahmeśvaraṃ naraḥ stutvā brahmalokāya kalpyate
kāleśvaraṃ samabhyarcya naraḥ kālaṃjayo bhavet
kedāraṃ pūjayitvā tu śivaloke mahīyate
siddheśvaraṃ ca sampūjya siddho brahmapuraṃ vrajet
ādyai rudrādibhiḥ sārdhaṃ dṛṣṭvā hyādigadādharam
kulānāṃ śatamuddhṛtya nayedbrahmapuraṃ naraḥ
dharmārthaṃ prāpnuyād dharmamarthārtho cārthamāpnuyāt
kāmān samprāpnuyāt kāmī mokṣārtho mokṣamāpnuyāt
rājyārtho rājyamāpnoti śāntyarthaḥ śāntimāpnuyāt
sarvārthaḥ sarvamāpnoti sampūjyādigadādharam
putrānputrārthinī strī ca saubhāgyaṃ ca tadarthinī
vaṃśārthinī ca vaṃśānvai prāpyārcyādigadādharam
śrāddhena piṇḍadānena annadānena vāridaḥ
brahmalokamavāpnoti sampūjyādigadādharam
pṛthivyāṃ sarvatīrthebhyo yathā śreṣṭhā gayā purī
tathā śilādirūpaśca śreṣṭhaścaiva gadādharaḥ
tasmindṛṣṭe śilā dṛṣṭā yataḥ sarvaṃ gadādharaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe gayāmāhātmyaṃ nāma ṣaḍaśītitamo 'dhyāyaḥ
hariruvāca
caturdaśa manūnvakṣye tatsutāśca sukādikān
manuḥ svāyambhuvaḥ pūrvam agnighrādyāśca tatsutāḥ
marīciratryaṅgirasau pulastyaḥ pulahaḥ kratuḥ
vasiṣṭhaśca mahātejā ṛṣayaḥ sapta kīrtitāḥ
jayākhyāśācamitākhyāśca śukrā yāmāstathaiva ca
gaṇā dvādaśakāśceti catvāraḥ somapāyinaḥ
viśvabhugvāmadevendro bāṣkalistadarirhyabhūt
sa hato viṣṇunā daityaścakreṇa sumahātmanā
manuḥ svārociṣaścātha tatputro maṇḍaleśvaraḥ
citrako vinataścaiva karṇānto vidyuto raviḥ
bṛhadguṇo nabhaścaiva mahābalaparākramaḥ
ūrjastambastathā prāṇa ṛṣabho niścalastathā
dattoliś cāvarīvāṃśca ṛṣyaḥ sapta kīrtitāḥ
tuṣitā dvādaśa proktāstathā pārāvatāśca ye
indro vipaściddevānāṃ tadripuḥ purukṛtsaraḥ
jaghāna hastirūpeṇa bhagavānmadhusūdanaḥ
auttamasya manoḥ putrā ājaśca paraśustathā
vinītaśca suketuśca sumitraḥ subalaḥ śuciḥ
devo devāvṛdho rudra mahotsāho jitastathā
rathaujā ūrdhvabāhuśca śaraṇaścānagho muniḥ
sutapāḥ śaṅkurityete ṛṣayaḥ sapta kīrtitāḥ
vaśavartisvadhāmānaḥ śivāḥ satyāḥ pratardanāḥ
pañca devagaṇāḥ proktāḥ sarve dvādaśakāstu te
indraḥ svaśāntistacchukraḥ pralambo nāma dānavaḥ
matsyarūpī harirviṣṇustaṃ jaghāna ca dānavam
tāmasasya manoḥ putrā jānujaṅgho 'tha nirbhayaḥ
navakhyātirnayaścaiva priyabhṛtyo vivikṣipaḥ
dṛḍheṣudhiḥ prastalākṣaḥ kṛbandhuḥ kṛtastathā
jyotirdhāmā pṛthuḥ kāvyaścaitraś cetāgnihemakāḥ
munayaḥ kīrtitāḥ sapta surāgāḥ sudhiyastathā
harayo devatāmāṃ ca catvāraḥ pañcaviṃśakāḥ
gaṇā indraḥ śibis tasya śatrur bhīmarathāḥ smṛtāḥ
hariṇā kūrmarūpeṇa hato bhīmaratho 'suraḥ
raivatasya manoḥ putro mahāprāṇaśca sādhakaḥ
vanabandhur niramitraḥ pratyaṅgaḥ parahā śuciḥ
dṛḍhavrataḥ ketuśṛgaṃ ṛṣayastasya varṇyate
vedaśrīrvedabāhuśca ūrdhvabāhustathaiva ca
hiraṇyaromā parjanyaḥ satyanetraḥ svadhāma ca
abhūtarajasaścaiva tathā devāśvamedhasaḥ
vaikuṇṭhaścāmṛtaścaiva catvāro devatāgaṇāḥ
gaṇe caturdaśa surā vibhur indraḥ pratāpavān
śāntaḥ śatrurhato daityo haṃsarūpeṇa viṣṇunā
cākṣuṣasya manoḥ putrā uruḥ pururmahābalaḥ
śatadyumnastapasvī ca satyabāhuḥ kṛtistathā
agniṣṇur atirātraśca sudyumnaśca tathā naraḥ
haviṣmānuttamaḥ śrīmānsvadhāmā virajastathā
abhimānaḥ sahiṣṇuśca madhuśrīr ṛṣayaḥ smṛtāḥ
āryāḥ prabhūtā bhāvyāśca lekhāśca pṛthukāstathā
aṣṭakasya gaṇāḥ pañca tathā proktā divaukasām
indro manojavaḥ śatrurmahākālo mahābhajaḥ
aśvarūpeṇa sa hato hariṇā lokadhāriṇā
manorvaivasvatasyaite putrā viṣṇuparāyaṇāḥ
ikṣvākuratha nābhāgo dhṛṣṭaḥ śaryātireva ca
nariṣyantastathā pāṃsurnabho nediṣṭha eva ca
karūṣaśca pṛṣadhraśca sudyumnaśca manoḥ sutāḥ
atrirvasiṣṭho bhagavāñjamadagniśca kaśyapaḥ
gautamaśca bharadvājo viśvāmitro 'tha saptamaḥ
tathā hyekonapañcāśanmarutaḥ parikīrtitāḥ
ādityā vasavaḥ sādhyāgaṇā dvādaśakāstrayaḥ
ekādaśā tathā rudrā vasavo 'ṣṭau prakīrtitāḥ
dvāvaśvinau vinirdiṣṭau viśvedevāstathā daśā
daśaivāṅgiraso devā nava devagaṇāstathā
tejasvī nāma vai śakro hiraṇyākṣo ripuḥ smṛtaḥ
hato varāharūpeṇa hariṇyākhyo 'tha viṣṇunā
vakṣye manorbhaviṣyasya sāvarṇyākhyasya vai sutān
vijayaś cārvavīraśca nirmohaḥ satyavākrṛtī
variṣṭhaśca gariṣṭhaśca vācaḥ saṃgatireva ca
aśvatthāmā kṛpo vyāso gālavo dīptimānatha
ṛṣyaśṛṅgastathā rāma ṛṣayaḥ sapta kīrtitāḥ
sutapā amṛtābhāśca mukhyāścāpi tathā surāḥ
teṣāṃ gaṇastu devānām ekaiko viṃśakaḥ smṛtaḥ
virocanasutasteṣāṃ balirindro bhaviṣyati
dattvemāṃ yācamānāya viṣṇave yaḥ padatrayam
ṛddhimindrapadaṃ hitvā tataḥ siddhimavāpsyati
vāruṇerdakṣasāvarṇernavamasya sutāñchṛṇu
dhṛtiketur dīptiketuḥ pañcahasto nirāmayaḥ
pṛthuśravā bṛhaddyumna ṛcīko bṛhato guṇaḥ
medhātithirdyutiścaiva savaso vasureva ca
jyotiṣmānhavyakavyau ca ṛṣayo vibhurīśvaraḥ
paro marīcirgarbhaśca svadharmāṇaśca te trayaḥ
deśaśatrukālakākṣas taddhantā padmanābhakaḥ
bhaviṣyanti tadā devā ekaiko dvādaśo gaṇaḥ
teṣāmindro mahāvīryo bhaviṣyatyadbhuto hara
dharmaputrasya putrāṃstu daśamasya manoḥ śṛṇu
sukṣetraścottamaujāśca bhūriśreṇyaśca vīryavān
śatānīko niramitro vṛṣaseno jayadrathaḥ
bhūridyumnaḥ suvarcāśca śāntirindraḥ pratāpavān
ayomūrtir haviṣmāṃśca sukṛtiścāvyayastathā
nābhāgo 'pratimaujāśca saurabha ṛṣayastathā
prāṇākhyāḥ śatasaṃkhyāstu devatānāṃ gaṇastadā
teṣāmindraśca bhavitā śāntirnāma mahābalaḥ
baliḥ śatrustaṃ hariśca gadayā ghātayiṣyati
rudraputrasya te putrānvakṣyāmyekādaśasya tu
sarvatragaḥ suśarmā ca devānīkaḥ pururguruḥ
kṣetravarṇo dṛḍheṣuśca ārdrakaḥ putrakastathā
haviṣmāṃśca haviṣyaśca varuṇo viśvavistarau
viṣṇuścaivāgnitejāśca ṛṣayaḥ sapta kīrtitāḥ
vihaṅgamāḥ kāmagam nirmāṇarucayastathā
ekaikastriṃśakasteṣāṃ gaṇaścaindraśca vai vṛṣaḥ
dhasagrīvo ripustasya śrīrūpī ghātayiṣyati
manostu dakṣaputrasya dvādaśasyātmajāñchṛṇu
devavānupadevaśca devaśreṣṭho vidūrathaḥ
mitravānmitradevaśca mitrabinduśca vīryavān
mitravāhaḥ pravāhaśca dakṣaputramanoḥ sutāḥ
tapasvī sutapāścaiva tapomūrtistaporatiḥ
tapodhṛtirdyutiścānyaḥ saptamaśca tapodhanāḥ
svadharmāṇaḥ sutapaso harito hohitāstathā
surārayo gaṇāścaite pratyekaṃ daśako gaṇaḥ
ṛtadhāmā ca bhadrendrastārako nāma tadripuḥ
harirnapuṃsakaṃ bhūtvā ghātayiṣyati śaṅkara
trayodaśasya raucyasya manoḥ putrānnibodha me
citraseno vicitraśca tapodharmarato dhṛtiḥ
sunetraḥ kṣetravṛttiśca sunayo dharmapo dṛḍhaḥ
dhṛtimānavyayaścaiva niśārūpo nirutsukaḥ
nirmohas tattvadarśī ca ṛṣayaḥ sapta kīrtitāḥ
svaromāṇaḥ svadharmāṇaḥ svakarmāṇastathāmarāḥ
trayastriṃśadvibhedāste devānāṃ tatra vai gaṇāḥ
indro divaspatiḥ śatrustviṣṭibho nāma dānavaḥ
māyūreṇa ca rūpeṇa ghātayiṣyati mādhavaḥ
caturdaśasya bhautyasya śṛṇu putrānmanormama
urur gabhīro dhṛṣṭaśca tarasvī grāha eva ca
abhimānipravīraśca jiṣṇuḥ saṃkrandanastathā
tejasvī durlabhaścaiva bhautyasyaite manoḥ sutāḥ
agnīdhraścāgnibāhuśca māgadhaśca tathā śuciḥ
ajito muktaśukrau ca ṛṣayaḥ sapta kīrtitāḥ
cākṣuṣāḥ karmaniṣṭhāśca pavitrā bhrājinastathā
vacovṛddhā devagaṇāḥ pañca proktāstu saptakāḥ
śucirindro mahādaityo ripuhantā hariḥ svayam
eko devaścaturdhā tu vyāsarūpeṇa viṣṇunā
kṛtastataḥ purāṇāni vidyāścāṣṭādaśaiva tu
aṅgāni caturo vedā mīmāṃsānyāyavistaraḥ
purāṇaṃ dharmaśāstraṃ ca āyurvedārthaśāstrakam
dhanurvedaśca gāndharvo vidyā hyaṣṭādaśaiva tāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe manutadvaṃśanirūpaṇaṃ nāma saptāśītitamo 'dhyāyaḥ
sūta uvāca
harirmanvantarāṇyāha brahmādibhyo harāya ca
mārkaṇḍeyaḥ pitṛstotraṃ krauñcukiṃ prāha tacchṛṇu
mārkaṇḍeya uvāca
ruciḥ prajāpatiḥ pūrvaṃ nirmamo nirahaṃkṛtiḥ
atrasto 'mitamāyī ca cacāra pṛthivīmimām
anagnimaniketaṃ tam ekāhāram anāśramam
nimuktasaṅgaṃ taṃ dṛṣṭvā procuḥ svapitaro munim
pitara ūcuḥ
vatsa kasmāttvayā puṇyo na kṛto dārasaṃgrahaḥ
svargāpavargahetutvād bandhastenāniśaṃ vinā
gṛhī samastadevānāṃ pitṝṇāṃ ca tathārhaṇam
ṛṣīṇāmarthināṃ caiva kurvaṃllokānavāpnuyāt
svāhoccāraṇato devānsvadhoccāraṇataḥ pitṝn
vibhajatyannadānena bhṛtyādyānatithīnapi
sattvaṃ daivād ṛṇād bandham imam asmadṛṇādapi
avāpto 'si manuṣyarṣe bhūtebhyaśca dine dine
anutpādya sutāndevān asaṃtarpya pitṝṃstathā
akṛtvā ca kathaṃ māṇḍyaṃ svargatiṃ prāptumicchasi
kleśabodhaikakaṃ putra anyāyena bhavettava
mṛtasya narakaṃ tyaktvā kleśa evānyajanmani
ruciruvāca
parigraho 'tiduḥkhāya pāpāyādhogatestathā
bhavatyato mayā pūrvaṃ na kṛto dārasaṃgrahaḥ
ātmanaḥ saṃśayopāyaḥ kriyate kṣaṇamantraṇāt
svamuktiheturna bhavatyasāvapi parigrahāt
prakṣālyate 'nudivasaṃ ya ātmā niṣparigrahaḥ
mama tv apaṅkadigdho 'pi vidyāmbhobhirvaraṃ hi tat
anekabhavasambhūtakarmapaṅkāṅkito budhaiḥ
ātmā tattvajñānatoyaiḥ prakṣālyo niyatendriyaiḥ
pitara ūcuḥ
yuktaṃ prakṣālanaṃ kartumātmano 'pi yatendriyaiḥ
kiṃtu nopāyamārgo 'yaṃ yatastvaṃ putra vartase
pañcayajñaistapodānairaśubhaṃ nudatastava
phalābhisandhirahitaiḥ pūrvakarma śubhāśubhaiḥ
evaṃ na bandho bhavati kurvataḥ kāraṇātmakam
na ca bandhāya tatkarma bhavaty anatisaṃnibham
pūrvakarma kṛtaṃ bogaiḥ kṣīyate hyaniśaṃ tathā
sukhaduḥkhātmakair vatsa puṇyāpuṇyātmakaṃ nṛṇām
evaṃ prakṣālyate prājñairātmā bandhācca rakṣyate
rakṣyaśca svavivekairna pāpapaṅkena dahyate
ruciruvāca
avidyā pacyate vede karmamārgātpitāmahāḥ
tatkathaṃ karmaṇo mārge bhavanto yojayanti mām
pitara ūcuḥ
avidyā sarvamevaitatkarmaṇaitanmṛṣā vacaḥ
kiṃtu vidyāpariprāptau hetuḥ karma na saṃśayaḥ
vihitākaraṇānartho na sadbhiḥ kriyate tu yaḥ
saṃyamo muktaye yo 'nyaḥ pratyutādhogatipradaḥ
prakṣālayāmīti bhavānyadetanmanyate varam
vihitākaraṇodbhūtaiḥ pāpaistvamapi dahyase
avidyāpyupakārāya viṣavajjāyate nṛṇām
anuṣṭhānābhyupāyena bandhayogyāpi no hi sā
tasmādvatsa kuruṣva tvaṃ vidhivaddārasaṃgraham
ājanma viphalaṃ te 'stu asamprāpyānyalaukikam
ruciruvāca
vṛddho 'haṃ sāmprataṃ ko me pitaraḥ sampradāsyati
bhāryāṃ tathā daridrasya duṣkaro dārasaṃgrahaḥ
pitara ūcuḥ
asmākaṃ patanaṃ vatsa bhavataścāpyadhogatiḥ
nūnaṃ bhāvi bhavitrī ca nābhinandasi no vacaḥ
ityuktvā pitarastasya paśyato munisattama
babhūvuḥ sahasādṛśyā dīpā vātahatā iva
muniḥ krauñcukaye prāha mārkaṇḍeyo mahātapāḥ
rucivṛttāntamakhilaṃ pitṛsaṃvādalakṣaṇam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe karmajñānaṃ nāmāṣṭāśītitamo 'dhyāyaḥ
sūta uvāca
pṛṣṭaḥ krauñcukinovāca mārkaṇḍeyaḥ punaśca tam
sa tena pitṛvākyena bhṛśam udvignamānasaḥ
kanyābhilāṣī viprarṣiḥ paribabhrāma medinīm
kanyāmalabhamāno 'sau pitṛvākyena dīpitaḥ
cintāmavāpa mahītam atīvodvignamānasaḥ
kiṃ karomi kva gacchāmi kathaṃ me dārasaṃgrahaḥ
kṣipraṃ bhaven matpitṝṇāṃ mamābhyudayakārakaḥ
iti cintayatas tasya matirjātā mahātmanaḥ
tapasārādhayāmyenaṃ brahmāṇaṃ kamalodbhavam
tato varṣaśataṃ divyaṃ tapastepe mahāmanāḥ
tatra sthitaściraṃ kālaṃ vaneṣu niyamasthitaḥ
ārādhanāya sa tadā paraṃ niyamamāsthitaḥ
tataḥ pradarśayāmāsa brahmā lokapitāmahaḥ
uvācātha prasanno 'smītyucyatāmabhivāñchitam
tato 'sau praṇipatyāha brahmāṇaṃ jagato gatim
pitṝṇāṃ vacanāttena yatkartumabhivāñchitam
brahmovāca
prajāpatistvaṃ bhavitā sraṣṭavyā bhavatā prajāḥ
sṛṣṭvā prajāḥ sutānvipra samutpādya kriyāstathā
kṛtvā kṛtādhikārastvaṃ tataḥ siddhim avāpsyasi
satvaṃ yathoktaṃ pitṛbhiḥ kuru dāraparigraham
kāmaṃ cemamabhidhyāya kriyatāṃ pitṛpūjanam
ta eva tuṣṭāḥ pitaraḥ pradāsyanti tavepsitam
patnīṃ sutāṃśca saṃtuṣṭāḥ kiṃ na dadyuḥ pitāmahāḥ
mārkaṇḍeya uvāca
ityṛṣirvacanaṃ śrutvā brahmaṇo 'vyaktajanmanaḥ
nadyā vivikte puline cakāra pitṛtarpaṇam
tuṣṭāva ca pitṝn vipraḥ stavairebhirathādṛtaḥ
ekāgraprayato bhūtvā bhaktinamrātmakandharaḥ
ruciruvāca
namasye 'haṃ pitṝn bhaktyā ye vasanty adhidevatam
devairapi hi tarpyante ye śrāddheṣu svadhottaraiḥ
namasye 'haṃ pitṝn svarge ye tarpyante maharṣibhiḥ
śrāddhairmanomayairbhaktyā bhuktimuktimabhīpsubhiḥ
namasye 'haṃ pitṝnsvarge siddhāḥ saṃtarpayanti yān
śrāddheṣu divyaiḥ sakalairupahārairanuttamaiḥ
namasye 'haṃ pitṝn bhaktyā ye 'rcyante guhyakairdivi
tanmayatvena vādhadbhiḥ ṛddhimātyantikīṃ parām
namasye 'haṃ pitṝn martyairarcyante bhuvi ye sadā
śrāddheṣu śraddhayābhīṣṭalokapuṣṭipradāyinaḥ
namasye 'haṃ pitṝn viprairarcyante bhuvi ye sadā
vāñchitābhīṣṭalābhāya prājāpatyapradāyinaḥ
namasye 'haṃ pitṝnye vai tarpyante 'raṇyavāsibhiḥ
vanyaiḥ śrāddhairyatāhāraistaponirdhūtakalmaṣaiḥ
namasye 'haṃ pitṝn viprairnaiṣṭhikairdharmacāribhiḥ
ye saṃyatātmabhirnityaṃ saṃtarpyante samādhibhiḥ
namasye 'haṃ pitṝñchrāddhai rājanyāstarpayanti yān
kavyairaśeṣair vidhivallokadvayaphalapradān
namasye 'haṃ pitṝn vaiśyairarcyante bhuvi ye sadā
svakarmābhiratair nityaṃ puṣpadhūpānnavāribhiḥ
namasye 'haṃ pitṝñchrāddhe śūdrairapi ca bhaktitaḥ
saṃtarpyate jagatkṛtsnaṃ nāmnā khyātāḥ sukālinaḥ
namasye 'haṃ pitṝñchrāddhe pātāle ye mahāsuraiḥ
saṃtarpyante sudhāhārāstyaktadambhamadaiḥ sadā
namasye 'haṃ pitṝñchrāddhairarcyante ye rasātale
bhogairaśeṣairvidhivannāgaiḥ kāmānabhīpsubhiḥ
namasye 'haṃ pitṝñchrāddhaiḥ sarpaiḥ saṃtarpitānsadā
tatraiva vidhivanmantrabhogasampatsamanvitaiḥ
pitṝn namasye nivasanti sākṣādye devaloke 'tha mahītale vā
tathāntarikṣe ca surāripūjyāste vai pratīcchantu mayopanītam
pitṝn namasye paramārthabhūtā ye vai vimāne nivasantyamūrtāḥ
yajanti yānastamalairmanobhiryogīśvarāḥ kleśavimuktihetūn
pitṝn namasye divi ye ca mūrtāḥ svadhābhujaḥ kāmyaphalābhisandhau
pradānaśaktāḥ sakalepsitānāṃ vimuktidā ye 'nabhisaṃhiteṣu
tṛpyantu te 'sminpitaraḥ samastā icchāvatāṃ ye pradiśanti kāmān
suratvamindratvamito 'dhikaṃ vā gajāśvaratnāni mahāgṛhāṇi
somasya ye raśmiṣu ye 'rkabimbe śukle vimāne ca sadā vasanti
tṛpyantu te 'sminpitaro 'nnatoyairgandhādinā puṣṭimito vrajantu
yeṣāṃ hute 'gnau haviṣā ca tṛptirye bhuñjate vipraśarīrasaṃsthāḥ
ye piṇḍadānena mudaṃ prayānti tṛpyantu te 'sminpitaro 'nnatoyaiḥ
ye khaḍgamāṃsena surairabhīṣṭaiḥ kṛṣṇaistilair divyamanoharaiśca
kālena śākena maharṣivaryaiḥ saṃprīṇitāste mudamatra yāntu
kavyānyaśeṣāṇi ca yānyabhīṣṭānyatīva teṣāṃ mama pūjitānām
teṣāṃ ca sānnidhyamihāstu puṣpagandhāmbubhojyeṣu mayā kṛteṣu
dine dine ye pratigṛhṇate 'rcāṃ māsāntapūjyā bhuvi ye 'ṣṭakāsu
ye vatsarānte 'bhyudaye ca pūjyāḥ prayāntu te me pitaro 'tra tuṣṭim
pūjyā dvijānāṃ kumudendubhāso ye kṣattriyāṇāṃ jvalanārkavarṇāḥ
tathā viśāṃ ye kanakāvadātā nīlīprabhāḥ śūdrajanasya ye ca
te 'sminsamastā mama puṣpagandhadhūpāmbubhojyādinivedanena
tathāgnihomena ca yānti tṛptiṃ sadā pitṛbhyaḥ praṇato 'smi tebhyaḥ
ye devapūrvāṇyabhitṛptihetor aśnanti kavyāni śubhāhṛtāni
tṛptāśca ye bhūtisṛjo bhavanti tṛpyantu te 'sminpraṇato 'smi tebhyaḥ
rakṣāṃsi bhūtānyasurāṃs tathogrātrirṇāśayantu tvaśivaṃ prajānām
ādyāḥ surāṇāmamareśapūjyāstṛpyantu te 'sminpraṇato 'smi tebhyaḥ
agniṣvāttā barhiṣada ājyapāḥ somapāstathā
vrajantu tṛptiṃ śrāddhe 'sminpitarastarpitā mayā
agniṣvāttāḥ pitṛgaṇāḥ prācīṃ rakṣantu me diśam
tathā barhiṣadaḥ pāntu yāmyāṃ me pitaraḥ sadā
pratīcīmājyapāstadvadudīcīmapi somapāḥ
rakṣobhūtapiśācebhyas tathaivāsuradoṣataḥ
sarvataḥ pitaro rakṣāṃ kurvantu mama nityaśaḥ
viśvo viśvabhugārādhyo dharmo dhanyaḥ śubhānanaḥ
bhūtido bhūtikṛd bhūtiḥ pitṝṇāṃ ye gaṇā nava
kalyāṇaḥ kalyadaḥ kartā kalyaḥ kalyatarāśrayaḥ
kalyatāheturanghaḥ ṣaḍime te gaṇāḥ smṛtāḥ
varo vareṇyo varadas tuṣṭidaḥ puṣṭidastathā
viśvapātā tathā dhātā saptaite ca gaṇāḥ smṛtāḥ
mahānmahātmā mahito mahimāvānmahābalaḥ
gaṇāḥ pañca tathaivaite pitṝṇāṃ pāpanāśanāḥ
sukhado dhanadaścānyo dharmado 'nyaśca bhūtidaḥ
pitṝṇāṃ kathyate caiva tathā gaṇacatuṣṭayam
ekatriṃśatpitṛgaṇā yairvyāptamakhilaṃ jagat
ta evātra pitṛgaṇāstuṣyantu ca madāhitāt
mārkaṇḍeya uvāca
evaṃ tu stuvatastasya tejaso rāśirucchritaḥ
prādurbabhūva sahasā gaganavyāptikārakaḥ
taddṛṣṭvā sumahattejaḥ samācchādya sthitaṃ jagat
jānubhyāmavanīṃ gatvā ruciḥ stotram idaṃ jagau
ruciruvāca
arcitānāmamūrtānāṃ pitṝṇāṃ dīptatejasām
namasyāmi sadā teṣāṃ dhyānināṃ divyacakṣuṣām
indrādīnāṃ ca netāro dakṣamārīcayostathā
saptarṣīṇāṃ tathānyeṣāṃ tānnamasyāmi kāmadān
manvādīnāṃ ca netāraḥ sūryācandramasostathā
tānnamasyāmyahaṃ sarvānpitṝn apyudadhāvapi
nakṣatrāṇāṃ grahāṇāṃ ca vāyvagnyornabhasastathā
dyāvāpṛthivyośca tathā namasyāmi kṛtāñjaliḥ
prajāpateḥ kaśyapāya somāya varuṇāya ca
yogeśvarebhyaśca sadā namasyāmi kṛtāñjaliḥ
namo gaṇebhyaḥ saptabhyastathā lokeṣu saptasu
svāyaṃbhuve namasyāmi brahmaṇe yogacakṣuṣe
somādhārānpitṛgaṇānyogamūrtidharāṃstathā
namasyāmi tathā somaṃ pitaraṃ jagatāmaham
agnirūpāṃstathaivānyānnamasyāmi pitṝn aham
agnisomamayaṃ viśvaṃ yata etadaśeṣataḥ
ye ca tejasi ye caite somasūryāgnimūrtayaḥ
jagatsvarūpiṇaścaiva tathā brahmasvarūpiṇaḥ
tebhyo 'khilebhyo yogibhyaḥ pitṛbhyo yatamānasaḥ
namonamo namaste 'stu prasīdantu svadhābhujaḥ
mārkaṇḍeya uvāca
evaṃ stutāstatastena tajaso munisattamāḥ
niścakramuste pitaro bhāsayanto diśā daśa
nivedanaṃ ca yattena puṣpagandhānulepanam
tadbhūṣitānatha sa tāndadṛśe purataḥ sthitān
praṇipatya rucirbhaktyā punareva kṛtāñjaliḥ
namastubhyaṃ namastubhyamityāha pṛthagādṛtaḥ
tataḥ prasannāḥ pitarastamūcurmunisattamam
varaṃ vṛṇīṣveti sa tānuvācānatakandharaḥ
ruciruvāca
prajānāṃ sargakartṛtvamādiṣṭaṃ brahmaṇā mama
so 'haṃ patnīmabhīpsāmi dhanyāṃ divyāṃ prajāvatīm
pitara ūcuḥ
atraiva sadyaḥ patnī te bhavatvatimanoramā
tasyāṃ ca putro bhavitā bhavato munisattama
manvantarādhipo dhīmāṃstvannāmnaivopalakṣitaḥ
ruce raucya iti khyātiṃ prayāsyati jagattraye
tasyāpi bahavaḥ putrā mahābalaparākramāḥ
bhaviṣyanti mahātmānaḥ pṛthivīparipālakāḥ
tvaṃ ca prajāpatir bhūtvā prajāḥ sṛṣṭvā caturvidhāḥ
kṣīṇādhikāro dharmajñastataḥ siddhimavāpsyasi
stotreṇānena ca naro yo 'smān stoṣyati bhaktitaḥ
tasya tuṣṭā vayaṃ bhogānātmajaṃ dhyānamuttamam
āyurārogyamarthaṃ ca putrapautrādikaṃ tathā
vāñchadbhiḥ satataṃ stavyāḥ stotreṇānena vai yataḥ
śrāddheṣu ya imaṃ bhaktyā tvasmatprītikaraṃ stavam
paṭhiṣyati dvijāgryāṇāṃ bhuñjatāṃ purataḥ sthitaḥ
stotraśravaṇasaṃprītyā sannidhāne pare kṛte
asmābhirakṣayaṃ śrāddhaṃ tadbhaviṣyatyasaṃśayam
yadyapyaśrotriyaṃ śrāddhaṃ yadyapyupahataṃ bhavet
anyāyopāttavittena yadi vā kṛtamanyathā
aśrāddhārhair upatair upahāraistathā kṛtaiḥ
akāle 'pyatha vā deśe vidhihīnamathāpi vā
aśraddhayā vā puruṣairdambhamāśritya yatkṛtam
asmākaṃ tṛptaye śrāddhaṃ tathāpy etadudīraṇāt
yatraitatpaṭhyate śrāddhe stotram astatsukhāvaham
asmākaṃ jāyate tṛptistatra dvādaśavārṣikī
hemante dvādaśābdāni tṛptimetatprayacchati
śiśire dviguṇābdāni tṛptiṃ stotramidaṃ śubham
vasante ṣoḍaśa samāstṛptaye śrāddhakarmaṇi
grīṣme ca ṣoḍaśaivaitatpaṭhitaṃ tṛptikārakam
vikale 'pi kṛte śrāddhe stotreṇānena sādhite
varṣāsu tṛptirasmākamakṣayyā jāyate ruce
śaratkāle 'pi paṭhitaṃ śrāddhakāle prayacchati
asmākametatpuruṣaistṛptiṃ pañcadaśābdikīm
yasmin gehe ca likhitametattiṣṭhati nityadā
sannidhānaṃ kṛte śrāddhe tatrāsmākaṃ bhaviṣyati
tasmādetattvayā śrāddhe viprāṇāṃ bhuñjatāṃ puraḥ
śrāvaṇīyaṃ mahābhāga asmākaṃ puṣṭikārakam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe rucikṛtapitṛstotraṃ nāmaikonanavatitamo 'dhyāyaḥ
sūta uvāca
svāyambhuvādyā munayo hariṃ dhyāyanti karmaṇā
vratācārārcanādhyānastutijapyaparāyaṇāḥ
dehendriyamanobuddhiprāṇāhaṅkāravarjitam
ākāśena vihīnaṃ vai tejasā parivarjitam
udakena vihīnaṃ vai taddharmaparivarjitam
pṛthivīrahitaṃ caiva sarvabhatavivarjitam
bhūtādhyakṣaṃ tathā baddhaniyantāraṃ prabhuṃ vibhum
caitanyarūpatārūpaṃ sarvādhyakṣaṃ nirañjanam
muktasaṅgaṃ maheśānaṃ sarvadevaprapūjitam
tejorūpamasattvaṃ ca tapasā parivarjitam
rahitaṃ rajasā nityaṃ vyatiriktaṃ guṇaistribhiḥ
sarvarūpavihīnaṃ vai kartṛtvādivivarjitam
vāsanārahitaṃ śuddhaṃ sarvadoṣavivarjitam
pipāsāvarjitaṃ tattacchokamohavivarjitam
jarāmaraṇahīnaṃ vai kūṭasthaṃ mohavarjitam
utpattirahitaṃ caiva pralayena vivarjitam
satyaṃ sarvācārahīnaṃ niṣkalaṃ parameśvaram
jāgratsvapnasuṣuptyādivarjitaṃ nāmavarjitam
adhyakṣaṃ jāgradādīnāṃ śāntarūpaṃ sureśvaram
jāgradādisthitaṃ nityaṃ kāryakāraṇavarjitam
sarvadṛṣṭaṃ tathā mūrtaṃ sūkṣmaṃ sūkṣmataraṃ param
jñānadṛkśrotravijñānaṃ paramānandarūpakam
viśvena rahitaṃ tadvattaijasena vivarjitam
prājñena rahitaṃ caiva turīyaṃ paramākṣaram
sarvagoptṛ sarvahantṛ sarvabhūtātmarūpi ca
buddhidharmavihīnaṃ vai nirādhāraṃ śivaṃ harim
vikriyārahitaṃ caiva vedāntairvedyameva ca
vedarūpaṃ paraṃ bhūtamindriyebhyaḥ paraṃ śubham
śabdena varjitaṃ caiva rasena ca vivarjitam
sparśena rahitaṃ devaṃ rūpamātravivarjitam
rūpeṇa rahitaṃ caiva gandhena parivarjitam
anādi brahma randhrāntamahaṃ brahmāsmi kevalam
evaṃ jñātvā mahādevadhyānaṃ kuryājjitendriyaḥ
dhyānaṃ yaḥ kurute hyevaṃ sa bhaved bahma mānavaḥ
iti dhyānaṃ samākhyātam aśvirasya mayā tava
adhunā kathayāmyanyat kiṃ tadbrūhi vṛṣadhvaja
iti śrīgāruḍe mahāpurāṇe prathamāṃśākhye ācārakāṇḍe haridhyānaṃ nāmaikanavatitamo 'dhyāyaḥ
rudra uvāca
viṣṇordhyānaṃ punarbrūhi śaṅkhacakragadādhara
yena vijñātamātreṇa kṛtakṛtyo bhavennaraḥ
hariruvāca
pravakṣyāmi harerdhyānaṃ māyātantravimardakam
mūrtāmūrtādibhedena taddhyānaṃ dvividhaṃ hara
amūrtaṃ rudra kathitaṃ hanta mūrtaṃ bravīmyaham
sūryakoṭipratīkāśo jiṣṇur bhrājiṣṇur ekataḥ
kundagokṣīradhavalo harirdhyeyo mumukṣubhiḥ
viśālena susaumyena śaṅkhena ca samanvitaḥ
sahasrādityatulyena jvālāmālograrūpiṇā
cakreṇa cānvitaḥ śānto gadāhastaḥ śubhānanaḥ
kirīṭena mahārheṇa ratnaprajvalitena ca
sāyudhaḥ sarvago devaḥ saroruhadharastathā
vanamālādharaḥ śubhraḥ samāṃso hemabhūṣaṇaḥ
suvastraḥ śuddhadehaśca sukarṇaḥ padmasaṃsthitaḥ
hiraṇmayaśarīraśca cāruhārī śubhāṅgadaḥ
keyūreṇa samāyukto vanamālāsamanvitaḥ
śrīvatsakaustubhayuto lakṣmīvandyekṣaṇānvitaḥ
aṇimādiguṇair yuktaḥ sṛṣṭisaṃhārakārakaḥ
munidhyeyo 'suradhyeyo devadhyeyo 'tisundaraḥ
brahmādistambaparyantabhūtajātahṛdisthitaḥ
sanātano 'vyayo medhyaḥ sarvānugrahakṛtprabhuḥ
nārāyaṇo mahādevaḥ sphuranmakarakuṇḍalaḥ
santāpanāśano 'bhyarcyo maṅgalyo duṣṭanāśanaḥ
sarvātmā sarvarūpaśca sarvago grahanāśanaḥ
cārvaṅgulīyasaṃyuktaḥ sudīptanakha eva ca
śaraṇyaḥ lasukhakārī ca saumyarūpo maheśvaraḥ
sarvālaṅkārasaṃyuktaścārucandanacarcitaḥ
sarvadevasamāyuktaḥ sarvadevapriyaṃkaraḥ
sarvalokahitaiṣī ca sarveśaḥ sarvabhāvanaḥ
ādityamaṇḍale saṃstho 'gnistho vārisaṃsthitaḥ
vāsudevo jagaddhātā dhyeyo viṣṇurmumukṣubhiḥ
vāsudevo 'hamasmīti ātmā dhyeyo harihariḥ
dhyāyantyevaṃ ca ye viṣṇuṃ te yānti paramāṃ gatim
yājñavalkyaḥ purā hyevaṃ dhyātvā viṣṇuṃ sureśvaram
dharmopadeśakartṛtvaṃ samprāpyāgāt paraṃ padam
tasmāttvamapi deveśa viṣṇuṃ cintaya śaṅkara
viṣṇudhyānaṃ paṭhedyastu prāpnoti paramāṃ gatim
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe viṣṇudhyānaṃ nāma dvinavatitamo 'dhyāyaḥ
maheśvara uvāca
yājñavalkyena yatpūrvaṃ dharmaṃ proktaṃ kayaṃ hare
tanme kathaya keśighna yathātattvena mādhava
hariruvāca
yājñavalkyaṃ namaskṛtya mithilāyāṃ samāsthitam
apṛcchan ṛṣayo gatvā varṇadharmādyaśeṣataḥ
tebhyaḥ sa kathayāmāsa viṣṇuṃ dhyātvā jitendriyaḥ
yājñavalkya uvāca
yasmindeśe mṛgaḥ kṛṣṇastasmindharmānnibodhata
purāṇanyāyamīmāṃsādharmaśāstrāṅgamiśritāḥ
vedāḥ sthānāni vidyānāṃ dharmasya ca caturdaśa
vaktāro dharmaśāstrāṇāṃ manurviṣṇuryamo 'ṅgirāḥ
vasiṣṭhadakṣasaṃvartaśātātapaparāśarāḥ
āpastambośanovyāsāḥ kātyāyanabṛhaspatī
gautamaḥ śaṅkhalikhito hārīto 'trirahaṃ tathā
ete viṣṇuṃ samārādhya jātā dharmopadeśakāḥ
deśakāla upāyena dravyaṃ śraddhāsamanvitam
pātre pradīyate yattatsakalaṃ dharmalakṣaṇam
ijyācāro damo 'hiṃsā dānaṃ svādhyāyakarma ca
ayaṃ ca paramo dharmo yadyogenātmadarśanam
catvāro vedadharmajñāḥ parṣattraividyameva vā
sā brūte yatsvadharmaḥ syādeko vādhyātmavittamaḥ
brahmakṣatriyaviṭśūdrā varṇāstvādyāstrayo dvijāḥ
niṣekādyāḥ śmaśānāntās teṣāṃ vai mantrataḥ kriyāḥ
garbhādhānamṛtau puṃsaḥ savanaṃ spandanātpurā
ṣaṣṭhe 'ṣṭame vā sīmantaḥ prasave jātakarma ca
ahanyekādaśe nāma caturthe māsi niṣkramaḥ
ṣaṣṭhe 'nnaprāśanaṃ māsi cūḍāṃ kuryādyathākulam
evamenaḥ śamaṃ yāti bījagarbhasamudbhavam
tūṣṇīm etāḥ kriyāḥ strīṇāṃ vivāhaśca samantrakaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktavarṇadharmanirūpaṇaṃ nāma trinavatitamo 'dhyāyaḥ
yājñavalkya uvāca
garbhāṣṭame 'ṣṭame vābde brāhmaṇasyopanāyanam
rājñām ekādaśe saike viśāmeke yathākulam
upanīya kuruḥ śiṣyaṃ mahāvyāhṛtipūrvakam
vedamadhyāpayedenaṃ śaucācārāṃśca śikṣayet
divā sandhyāsu karṇasthabrahmasūtra udaṅmukhaḥ
kuryānmūtrapurīṣe tu rātrau ceddakṣiṇāmukhaḥ
gṛhītaśiśnaś cotthāya mṛdbhirabhyuddhṛtairjalaiḥ
gandhalepakṣayakaraṃ śaucaṃ kuryānmahāvrataḥ
antarjānuḥ śucau deśa upaviṣṭa udaṅmukhaḥ
prāgvā brāhmeṇa tīrthena dvijo nityamupaspṛśet
kaniṣṭhādeśinyaṅguṣṭhamūlānyagraṃ karasya ca
prajāpatipitṛbrahmadevatīrthānyanukramāt
triḥ prāśyāpo dvirunmṛjya khānyadbhiḥ samupaspṛśet
adbhistu prakṛtisthābhir henābhiḥ phenabudbudaiḥ
hṛtkaṇṭhatālugābhistu yathāsaṃkhyaṃ dvijātayaḥ
śudhyeran strī ca śūdraśca sakṛtspṛṣṭābhirantataḥ
snānamabdaivatairmantrairmārjanaṃ prāṇasaṃyamaḥ
sūryasya cāpyupasthānaṃ gāyattryāḥ pratyayaṃ japaḥ
gāyattrīṃ śirasā sārdhaṃ japedvyāhṛtipūrvikām
pratipraṇavasaṃyuktāṃ trirayaṃ prāṇasaṃyamaḥ
prāṇānāyamya samprokṣya tryṛcenābdaivatena tu
japannāsīta sāvitrīṃ pratyagātārakodayāt
sandhyāṃ prāk prātarevaṃ hi tiṣṭhed ā sūryadarśanāt
agnikāryaṃ tataḥ kuryātsandhyayorubhayorapi
tato 'bhivādayed vṛddhān asāvahamiti bruvan
guruṃ caivāpyupāsīta svādhyāyārthaṃ samāhitaḥ
sāhūtaścāpyadhīyīta sarvaṃ cāsmai nivedayet
hitaṃ tasyācarennityaṃ manovākkāyakarmabhiḥ
daṇḍājinopavītāni mekhalāṃ caiva dhārayet
brāhmaṇeṣu caredbhaikṣamanindyeṣvātmavṛttaye
ādimadhyāvasāneṣu bhavecchandopalakṣitā
brāhmaṇakṣattriyaviśāṃ bhaikṣacaryā yathākramam
kṛtāgnikāryo bhuñjīta vinīto gurvanujñayā
āpośānakriyāpūrvaṃ satkṛtyānnamakutsayan
brahmacāryāsthito naikamannamadyādanāpadi
brāhmaṇaḥ kāmam aśnīyācchrāddhe vratam apīḍayan
madhu māṃsaṃ tathā svinnamityādi parivarjayet
sa gururyaḥ kriyāḥ kṛtvā vedamasmai prayacchati
upanīya dadātyenāmācāryaḥ sa prakīrtitaḥ
ekadeśamupādhyāya ṛtvigyajñakṛducyate
ete mānyā yathāpūrvamebhyo mātā garīyasī
prativedaṃ brahmacaryaṃ dvādaśābdāni pañca vā
grahaṇāntikamityeke keśāntaścaiva ṣoḍaśe
āṣoḍaśādvāviṃśāccācaturviṃśācca vatsarāt
brahmakṣatraviśāṃ kāla aupanāyanikaḥ paraḥ
ata ūrdhvaṃ patantyete sarvadharmavivarjitāḥ
sāvitrīpatitā vrātyā vrātyastomādṛte kratoḥ
māturyadagre jāyante dvitīyaṃ mauñjabandhanam
brāhmaṇakṣattriyaviśas tasmādete dvijātayaḥ
yajñānāṃ tapasāṃ caiva śubhānāṃ caiva karmaṇām
veda eva dvijātīnāṃ niḥśreyasakaraḥ paraḥ
madhunā payasā caiva sa devāṃstarpayeddvijaḥ
pitṝnmadhughṛtābhyāṃ ca ṛco 'dhīte hi so 'nvaham
yajuḥ sāma paṭhettadvadatharvāṅgirasaṃ dvijaḥ
saṃtarpayet pitṝn devānso 'nvahaṃ hi ghṛtāmṛtaiḥ
vākovākyaṃ purāṇaṃ ca nārāśaṃsīśca gāthikāḥ
itihāsāṃstathā vidyā yo 'dhīte śaktito 'nvaham
saṃtarpayet pitṝn devān māṃsakṣīraudanādibhiḥ
te tṛptāstarpayantyenaṃ sarvakāmaphalaiḥ śubhaiḥ
yaṃ yaṃ kratum adhīte 'sau tasyasyāpnuyāt phalam
bhūmidānasya tapasaḥ svādhyāyaphalabhāgdvijaḥ
naiṣṭhiko brahmacārī tu vasedācāryasannidhau
tadabhāve 'sya tanaye patnyāṃ vaiśvānare 'pi vā
anena vidhinā dehe sādhayedvijitendriyaḥ
brahmalokamavāpnoti na ceha jāyate punaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktavarṇadharmanirūpaṇaṃ nāma caturnavatitamo 'dhyāyaḥ
yājñavalkya uvāca
śṛṇvantu munayo dharmān gṛhasthasya yatavratāḥ
gurave ca dhanaṃ dattvā snātvā ca tadanujñayā
samāpitabrahmacaryo lakṣaṇyāṃ striyamudvahet
ananyapūrvikāṃ kāntāmasapiṇḍāṃ yavīyasīm
arogiṇīṃ bhrātṛmatīmasamānārṣagotrajām
pañcamātsaptamādūrdhvaṃ mātṛtaḥ pitṛtastathā
daśapūruṣavikhyātācchrotriyāṇāṃ mahākulāt
savarṇaḥ śrotriyo vidvānvaro doṣānvito na ca
yaducyate dvijātīnāṃ śūdrāddāropasaṃgrahaḥ
na tanmama mataṃ yasmāttatrāyaṃ jāyate svayam
tisro varṇānupūrvyeṇa dve tathaikā yathākramam
brāhmaṇakṣattriyaviśāṃ bhāryāḥ svā śūdrajanmanaḥ
brāhmo vivāha āhūya dīyate śaktyalaṃkṛtā
tajjaḥ punātyubhayataḥ puruṣon ekaviṃśatim
yajñasthāyartvije daivamādāyārṣastu goyugam
caturdaśa prathamajaḥ punātyuttarajaśca ṣaṭ
ityuktvā caratāṃ dharmaṃ saha yā dīyate 'rthine
sa kāyaḥ pāvayettajjaḥ ṣaḍvaṃśyānātmanā saha
āsuro draviṇādānādgāndharvaḥ samayānmithaḥ
rākṣaso yuddhaharaṇātpaiśācaḥ kanyakāchalāt
catvāro brāhmaṇasyādyāstathā gāndharvarākṣasau
rājñastathāsuro vaiśye śūdre cāntyastu garhitaḥ
pāṇirgrāhyaḥ savarṇāsu gṛhṇīta kṣatriyā śaram
vaiśyā pratodamādadyādvedane cāgrajanmanaḥ
pitā pitāmaho bhrātā sakulyo jananī tathā
kanyāpradaḥ pūrvanāśe prakṛtīsthaḥ paraḥ paraḥ
aprayacchansamāpnoti bhrūṇahatyāmṛtāvṛtau
eṣāmabhāve dātṝṇāṃ kanyā kuryāt svayaṃvaram
sakṛtpradīyate kanyā haraṃstāṃ coradaṇḍabhāk
aduṣṭāṃ hi tyajandaṇḍyaḥ suduṣṭāṃ tu parityajet
aputrā gubapujñāto devaraḥ putrakānyagā
sapiṇḍo vā sagotro vā ghṛtābhyakta ṛtāviyāt
ā garbhasambhavaṃ gacchetpatitastvanyathā bhavet
anena vidhinā jātaḥ kṣetrapasya bhavetsutaḥ
hṛtādhikārāṃ malināṃ piṇḍamātropasevinīm
paribhūtām adhaḥśayyāṃ vāsayed vyabhicāriṇīm
somaḥ śaucaṃ dadau tāsāṃ gandharvaśca śubhāṃ giram
pāvakaḥ sarvamedhyatvaṃ medhyā vai yoṣito yataḥ
vyabhicārādṛtau śuddhir garbhe tyāgaṃ karoti ca
garbhabhartṛvadhe tāsāṃ tathā mahati pātake
surāpi vyādhitā dveṣṭrī vandhyārthaghnyapriyaṃvadā
adhivinnā ca bhartavyā mahad eno 'nyathā bhavet
yatrāvirodho dampatyos trivargas tatra vardhate
mṛte jīvati yā patyau yā nānyamupagacchati
seha kīrtimavāpnoti modate comayā saha
śuddhāṃ tyajaṃstṛtīyāṃśaṃ dadyād ā maraṇaṃ striyāḥ
strībhirbharturvacaḥ kāryameṣa dharmaḥ paraḥ striyāḥ
ṣoḍaśartuniśāḥ strīṇāṃ tāsu yugmāsu saṃviśet
brahmacārī ca parvāṇy ādyāśtatastras tu varjayet
evaṃ gacchan striyaṃ kṣāmāṃ maghāṃ mūlāṃ ca varjayet
lakṣaṇyaṃ janayedeva putraṃ rogavivarjitam
yathā kāmī bhavedvāpi strīṇāṃ balam anusmaran
svadāranirataścaiva striyo rakṣyā yatastataḥ
bhartṛbhrātṛpitṛjñātiśvaśrūśvaśuradevaraiḥ
bandhubhiśca striyaḥ pūjyā bhūṣaṇācchādanāśanaiḥ
saṃyatopaskarā dakṣā hṛṣṭā vyayaparāṅmukhī
śvaśrūśvaśurayoḥ kuryātpādayorvandanaṃ sadā
krīḍāśarīrasaṃskārasamājotsavadarśanam
hāsyaṃ paragṛhe yānaṃ tyajetpreṣitabhartṛkā
rakṣetkanyāṃ pitā bālye yauvane patireva tām
vārdhakye rakṣate putro hyanyathā jñātayastathā
patiṃ vinā na tiṣṭhettu divā vā yadi vā niśi
jyeṣṭhāṃ dharmavidhau kuryānna kaniṣṭhāṃ kadācana
dāhayedagnihotreṇa striyaṃ vṛttavatīṃ patiḥ
āharedvidhivaddārānagniṃ caivāvilambitaḥ
hitā bharturdivaṃ gacchediha kīrtīravāpya ca
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktagṛhalthadharmanirṇayo nāma pañcanavatitamo 'dhyāyaḥ
yājñavalkya uvāca
vakṣye saṃkarajātyādigṛhasthādividhiṃ param
viprān mūrdhāvaṣikto hi kṣatriyāyāṃ viśaḥ striyām
jāto 'mbaṣṭhastu śūdrāyāṃ niṣādaḥ parvato 'pi vā
māhiṣyaḥ kṣattriyājjāto vaiśyāyāṃ mlecchasaṃjñitaḥ
śūdrāyāṃ karaṇo vaiśyādvinnāsveṣa vidhiḥ smṛtaḥ
brāhmaṇyāṃ kṣattriyātsūto vaiśyādvaidehakastathā
śūdrājjātastu cāṇḍālaḥ sarvavarṇavigarhitaḥ
kṣatriyā māgadhaṃ vaiśyācchūdrā kṣattārameva ca
śūdrādayogavaṃ vaiśyā janayāmāsa vai sutam
māhiṣyeṇa karaṇyāṃ tu rathakāraḥ prajāyate
asatsantastu vai jñeyāḥ pratilomānulomajāḥ
jātyutkarṣāddvijo jñeyaḥ saptame pañcame 'pi vā
vyatyaye karmaṇāṃ sāmyaṃ pūrvavac cottarāvaram
karma smārtaṃ vivāhāgnau kurvīta pratyahaṃ gṛhī
dāyakālādṛte vāpi śrautaṃ vaitānikāgniṣu
śarīracintāṃ nirvartya kṛtaśaucavidhirdvijaḥ
prātaḥ sandhyāmupāsīta dantadhāvanapūrvakam
hutvāgnau sarvadevatyāñ japen mantrān samāhitaḥ
vedārthānadhigacchecca śāstrāṇi vividhāni ca
yogakṣemādisiddhyartham upeyādīśvaraṃ gṛhī
snātvā devānpitṝṃś caiva tarpayedarcayettathā
vedānatha purāṇāni setihāsāni śaktitaḥ
japayajñānusiddhyarthaṃ vidyāṃ cādhyātmikīṃ japet
balikarmasvadhāhomasvādhyāyātithisatkriyāḥ
bhūtapitramarabrahmamanuṣyāṇāṃ mahāmakhāḥ
devebhyastu hutaṃ cāgnau kṣipedbhūtabaliṃ haret
annaṃ bhūmau śvacāṇḍālavāyasebhyaśca niḥkṣipet
annaṃ pitṛmanuṣyebhyo deyamapyanvahaṃ jalam
svādhyāyamanvahaṃ kuryānna paceccānnamātmane
bālasvavāsinīvṛddhagarbhiṇyāturakanyakāḥ
saṃbhojyātithibhṛtyāṃśca dampatyoḥ śeṣabhojanam
prāṇāgnihotravidhināśnīyād annam akutsayan
mitaṃ vipākaṃ ca hitaṃ bhakṣyaṃ bālādipūrvakam
āpośānenopariṣṭādadhastāccaiva bhujyate
anagnamamṛtaṃ caiva kāryamannaṃ dvijanmanā
atithibhyastu varṇebhyo deyaṃ śaktyānupūrvaśaḥ
apraṇodyo 'tithiḥ sāyamapi nātra vicāraṇā
satkṛtya bhikṣave bhikṣā dātavyā suvratāya ca
āgatān bhojayetsarvānmahokṣaṃ śrotriyāya ca
pratisaṃvatsaraṃ tvarcyāḥ snātakācāryapārthivāḥ
priyo vivāhyaśca tathā yajñaṃ pratyṛtvijaḥ punaḥ
adhvanīno 'tithiḥ proktaḥ śrotriyo vedapāragaḥ
mānyāvetau gṛhasthasya brahmalokamabhīpsataḥ
parapākarucirna syādanindyāmantraṇādṛte
vākpāṇipādacāpalyaṃ varjayec cātibhojanam
śrotriyaṃ vātithiṃ tṛptam ā sīmāntād anuvrajet
ahaḥśeṣaṃ sahāsīta śiṣṭairiṣṭaiśca bandhubhiḥ
upāsya paścimāṃ sandhyāṃ hutvāgnau bhojanaṃ tataḥ
kuryād bhṛtyaiḥ samāyuktaiścintayedātmano hitam
brāhme muhūrte cotthāya mānyo vipro dhanādibhiḥ
vṛddhārtānāṃ samādeyaḥ panthā vai bhāravāhinām
ijyādhyayanadānāni vaiśyasya kṣattriyasya ca
pratigraho 'dhiko vipre yājanādhyāpane tathā
pradhānaṃ kṣattriye karma prajānāṃ paripālanam
kusīdakṛṣivāṇijyaṃ pāśupālyaṃ viśaḥ smṛtam
śūdrasya dvijaśuśrūṣā dvijo yajñānna hāpayet
ahiṃsā satyamasteyaṃ śaucamindriyasaṃyamaḥ
damaḥ kṣamārjavaṃ dānaṃ sarveṣāṃ dharmasādhanam
ācaretsadṛśīṃ vṛttim ajihmām aśaṭhāṃ tathā
traivārṣikādhikānno yaḥ sa somaṃ pātumarhati
syādannaṃ vārṣikaṃ yasya kuryāt prakasaumikīṃ kriyām
pratisaṃvatsaraṃ somaḥ paśuḥ pratyayanaṃ tathā
kartavyāgrahaṇeṣṭiś ca cāturmāsyāni yatnataḥ
eṣāmasambhave kuryādiṣṭiṃ vaiśvānarīṃ dvijaḥ
hīnakalpaṃ na kurvīta sati dravye phalapradam
caṇḍālo jāyate yajñakaraṇāc chūdrabhikṣitāta
yajñārthalabdhaṃ nādadyādbhāsaḥ kāko 'pi vā bhavet
kusūtakumbhīdhānyo vā tryāhikaḥ śvastano 'pi vā
jīvedvāpi śiloñchena śreyāneṣāṃ paraḥ paraḥ
na svādhyāyavirodhyarthamīheta na yatastataḥ
rājāntevāsiyājyebhyaḥ sīdanniccheddhanaṃ kṣudhā
dambhahaitukapāṣaṇḍibakavṛttīṃśca varjayet
śuklāmbaradharo nīcakeśaśmaśrunakhaḥ śuciḥ
na bhāryādarśane 'śnīyān naikavāsā na saṃsthitaḥ
apriyaṃ na vadejjātu brahmasūtrī vinītavān
devapradakṣiṇāṃ kuryād yaṣṭimān sakamaṇḍaluḥ
na tu mehen nadīchāyābhasmagoṣṭhāmbuvartmasu
na pratyagnyarkagosomasandhyāmbustrīdvijanmanām
nekṣetāgnyarkanagnāṃ strīṃ na ca saṃsṛṣṭamaithunām
na ca mūtraṃ purīṣaṃ vā svapet pratyakśirā na ca
ṣṭhīvanāsṛkśakṛnmūtraviṣāṇy apsu na saṃkṣipet
pādau pratāpayennāgnau na cainamabhilaṅghayet
pibennāñjalinā toyaṃ na śayānaṃ prabodhayet
nākṣaiḥ krījecca kitavairvyādhitaiśca na saṃviśet
viruddhaṃ varjayet karma pretadhūmaṃ nadītaram
keśabhasmatuṣāṅgārakapāleṣu ca saṃsthitim
nācakṣīta dhayantīṃ gāṃ nādvāreṇāviśet kvacit
na rājñaḥ pratigṛhṇīyāl lubdhasyocchāstravartinaḥ
adhyāyānāmupākarma śrāvaṇyāṃ śravaṇena vā
hastenauṣadhibhāve vā pañcamyāṃ śrāvaṇasya ca
pauṣamāsasya rohiṇyāmaṣṭakāyāmathāpi vā
jalānte chandasāṃ kuryādutsargaṃ vidhivad bahiḥ
anadhyāyastryahaṃ prete śiṣyartviggurubandhuṣu
upākarmaṇi cotsarge svaśākhaśrotriye mṛte
sandhyāgarjitanirghātabhūkampolkānipātane
samāpya vedaṃ dyuniśamāraṇyakamadhītya ca
pañcadaśyāṃ caturdaśyāmaṣṭamyāṃ rāhusūtake
ṛtusandhiṣu bhuktvā vā śrāddhikaṃ pratigṛhya ca
paśumaṇḍūkanakulaśvāhimārjārasūkaraiḥ
kṛte 'ntare tvahorātraṃ śakrapāte tathocchraye
śvakroṣṭugardabholūkasāmabāṇārtaniḥsvane
amedhyaśavaśūdrāntyaśmaśānapatitāntike
deśe 'śucāvātmani ca vidyutstanitasaṃplave
bhuktvārdrapāṇirambho 'ntarardharātre 'timārute
digdāhe pāṃsuvarṣeṣu sandhyānīhārabhītiṣu
dhāvataḥ pūtigandhe ca śiṣṭe ca gṛhamāgate
kharoṣṭrayānahastyaśvanauvṛkṣagirirohaṇe
saptatriṃśadanadhyāyānetāṃstātkālikānviduḥ
vedadiṣṭaṃ tathācāryaṃ rājacchāyāṃ parastriyam
nākrāmedraktaviṇmūtraṣṭhīvanodvartanāni ca
viprāhikṣattriyātmāno nāvajñeyāḥ kadācana
dūrāducchiṣṭaviṇmūtrapādāmbhāṃsi samutsṛjet
śrutismṛtyuktamācāraṃ kuryānmarmaṇi na spṛśet
na nindātāḍane kuryātsutaṃ śiṣyaṃ ca tāḍayet
ācaretsarvadā dharmaṃ tadviruddhaṃ tu nācaret
mātāpitratithībhyāḍhyair vivādaṃ nācaredgṛhī
pañca piṇḍān anuddhṛtya na snāyātparavāriṣu
snāyān nadīprasravaṇadevakhātahradeṣu ca
varjayetparaśayyādi na cāśnīyādanāpadi
kadaryabaddhacorāṇāṃ tathā cānamnikasya ca
vaiṇābhiśastavārdhuṣyagaṇikāgaṇadīkṣiṇām
cikitsakāturakruddhaklībaraṅgopajīvinām
krūrograpatitavrātyadāmbhikocchiṣṭabhojinām
śāstravikrayiṇaścaiva strījitagrāmayājinām
nṛśaṃsarājarajakakṛtaghnavadhajīvinām
piśunānṛtinoścaiva somavikrayiṇastathā
bandināṃ svarṇakārāṇāmannameṣāṃ kadācana
na bhoktavyaṃ vṛthā māṃsaṃ keśakīṭasamanvitam
bhaktaṃ paryuṣitocchiṣṭaṃ śvaspṛṣṭaṃ patitokṣitam
udakyāspṛṣṭasaṃghuṣṭamaparyāptaṃ ca varjayet
goghrātaṃ śakunocchiṣṭaṃ pādaspṛṣṭaṃ ca kāmataḥ
śūdreṣu dāsagopālakulamitrārdhasīriṇaḥ
bhojyānno nāpitaścaiva yaścātmānaṃ nivedayet
annaṃ paryuṣitaṃ bhojyaṃ snehāktaṃ cirasaṃbhṛtam
asnehā api godhūmayavagorasavikriyāḥ
auṣṭramaikaśaphaṃ strīṇāṃ payaśca parivarjayet
kravyādapakṣidātyūhaśukamāṃsāni varjayet
sārasaikaśaphānhaṃsānbalākabakaṭiṭṭibhān
vṛthā kṛsarasaṃyāvapāyasāpūpaśaṣkulīḥ
kuraraṃ jālapādaṃ ca khañjarīṭamṛgadvijān
cāṣān matsyātraktapādañcagddhvā vai kāmato naraḥ
vallūraṃ kāmato jagdhvā sopavāsastryahaṃ bhavet
palāṇḍulaśunādīni jagdhvā cāndrāyaṇaṃ caret
śrāddhe devānpitṝn prārcya khādanmāṃsaṃ na doṣabhāk
vasetsa narake ghore dināni paśuromataḥ
saṃmitāni durācāro yo hantyavidhinā paśūn
māṃsaṃ saṃtyajya saṃprārthya kāmānyāti tato harim
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktaśrāddhanirūpaṇaṃ nāma ṣaṇṇavatitamo 'dhyāyaḥ
yājñavalkya uvāca
dravyaśuddhiṃ pravakṣyāmi tannibodhata sattamāḥ
sauvarṇarājatābjānāṃ śaṅkharajjvādicarmaṇām
pātrāṇāṃ cāsanānāṃ ca vāriṇā śuddhiriṣyate
uṣṇavābhaḥ sruksruvayor dhānyādeḥ prokṣaṇena ca
takṣaṇāddāruśṛṅgāderyajñapātrasya mārjanāt
soṣṇair udakagomūtraiḥ śudhyatyāvikakauśikam
bhaikṣyaṃ yoṣinmukhaṃ paśyanpunaḥ pākānmahīmayam
goghrāte 'nne tathā keśamakṣikākīṭadūṣite
bhasmakṣepādviśuddhiḥ syādbhūśuddhir mārjanādinā
trapusīsakatāmrāṇāṃ kṣārāmlodakavāribhiḥ
bhasmādbhirlohakāṃsyānāmajñātaṃ ca sadā śuci
amedhyāktasya mṛttoyairgandhalepāpakarṣaṇāt
śuci gotṛptidaṃ toyaṃ prakṛtisthaṃ mahīgatam
tathā māṃsaṃ śvacāṇḍālakravyādādinipātitam
raśmiragnī rajaśchāyā gauraśvo vasudhānilāḥ
aśvājavipruṣo medhyās tathācamanabindavaḥ
snātvā pītvā kṣute supte bhuktvā rathyāprasarpaṇe
ācāntaḥ punarācāmedvāso 'nyatparidhāya ca
kṣute niṣṭhīvite svāpe paridhāne 'śrupātane
pañcasveteṣu nācāmeddakṣiṇaṃ śravaṇaṃ spṛśet
tiṣṭhantyagnyādayo devā viprakarṇe tu dakṣiṇe
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktadravyaśuddhinirūpaṇaṃ nāma saptanavatitamo 'dhyāyaḥ
yājñavalkya uvāca
atha dānavidhiṃ vakṣye tanme śṛṇuta suvratāḥ
anyebhyo brāhmaṇāḥ śreṣṭhāstebhyaścaiva kriyāparāḥ
brahmavettā ca tebhyo 'pi pātraṃ vidyāt tapo'nvitāḥ
gobhūdhānyahiraṇyādi pātre dātavyamarcitam
vidyātapobhyāṃ hīnena na tu grāhyaḥ pratigrahaḥ
gṛhṇanpradātāramadho nayatyātmānameva ca
dātavyaṃ pratyahaṃ pātre nimitteṣu viśeṣataḥ
yācitenāpi dātavyaṃ śraddhāpūtaṃ tu śaktitaḥ
hemaśṛṅgī śaphaiḥ raupyaiḥ suśīlā vastrasaṃyutā
sakāṃsyapātrā dātavyā kṣīriṇī gauḥ sadakṣiṇā
daśasauvarṇikaṃ śṛṅgaṃ śaphaṃ saptapalaiḥ kṛtam
pañcāśatpalikaṃ pātraṃ kāṃsyaṃ vatsasya kīrtyate
svarṇapippalapātreṇa vatso vā vatsikāpi vā
asyā api ca dātavyamapatyaṃ rogavarjitam
dātā svargamavāpnoti vatsarānromasaṃmitān
kapilā cettārayet bhūyaścāsaptamaṃ kulam
yāvadvatsasya dvau pādau mukhaṃ yonyāṃ pradṛśyate
tāvadgauḥ pṛthivī jñeyā yāvadgarbhaṃ na muñcati
yathā kathañciddattvā gāndhenuṃ vādhenumeva vā
arogāmaparikliṣṭāṃ dātā svarge mahīyate
śrāntasaṃvāhanaṃ rogiparicaryā surārcanam
pādaśaucaṃ dvijocchiṣṭamārjanaṃ gopradānavat
dvijāya yadabhīṣṭaṃ tu dattvā svargamavāpnuyāt
bhūdīpāṃścānnavastrāṇi sarpirdattvā vrajecchiyam
gṛhadhānyacchatramālyavṛkṣayā na ghṛtaṃ jalam
śayyānulepanaṃ dattvā svargaloke mahīyate
brahmadātā brahmalokaṃ prāpnoti suradurlabham
vedārthayajñaśāstrāṇi dharmaśāstrāṇi caiva hi
mūlyenāpi likhitvāpi brahmalokamavāpnuyāt
etanmūlaṃ jagadyasmādasṛjatpūrvamīśvaraḥ
tasmātsarvaprayatnena kāryo vedārthasaṃgrahaḥ
itihāsapurāṇaṃ vā likhitvā yaḥ prayacchati
brahmadānasamaṃ puṇyaṃ prāpnoti dviguṇonnatim
lokāyataṃ kutarkaśca prākṛtamlecchabhāṣitam
na śrotavyaṃ dvijenaitadadho nayati taṃ dvijam
samartho yo na gṛhṇīyāddātṛlokānavāpnuyāt
kuśāḥ śākaṃ payo gandhāḥ pratyākhyeyā na vāri ca
ayācitāhṛtaṃ grāhyamapi duṣkṛtakarmaṇaḥ
anyatra kulaṭāṣaṇḍhapatitebhyo dviṣastathā
devātithyarcanakṛte pitṛtṛptyarthameva ca
sarvataḥ pratigṛhṇīyād ātmatṛpsartham eva ca
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktadānadharmanirūpaṇaṃ nāmāṣṭanavatitamo 'dhyāyaḥ
yājñavalkya uvāca
atha śrāddhavidhiṃ vakṣye sarvapāpapraṇāśanam
amāvasyāṣṭakāvṛddhikṛṣṇapakṣāyanadvayam
dravyaṃ brāhmaṇasampattirviṣuvatsūryasaṃkramaḥ
vyatīpāto gajacchāyā grahaṇaṃ candrasūryayoḥ
śrāddhaṃ pratiruciścaiva śrāddhakālāḥ prakīrtitāḥ
agniyaḥ sarvadeveṣu śrotriyo vedavidyuvā
vedārthavij jyeṣṭhasāmā trimadhustrisuparṇikaḥ
svasrīya ṛtvig ajāmātāyajyaśvaśuramātulāḥ
triṇāciketadauhitraśiṣyasambandhibāndhavāḥ
karmaniṣṭhāstaponiṣṭhāḥ pañcāgnibrahmacāriṇaḥ
pitṛmātṛparāścaiva brāhmaṇāḥ śrāddhadevatāḥ
rogī hīnātiriktāṅgaḥ kāṇaḥ paunarbhavastathā
avakīrṇyāda yo ye ca ye cācāravivarjitāḥ
avaiṣṇavāśca te sarve na śrāddhārhāḥ kadācana
nimantrayecca pūrvedyurdvijairbhāvyaṃ ca saṃyataiḥ
ājāntāṃścaiva pūrvāhne hyāsaneṣūpaveśayet
yugmāndeve tathā pitrye svapradeśeṣu śaktitaḥ
dvau daiva prāgudak pitrye trīṇyekaṃ cobhayoḥ pṛthak
mātāmahānāmapyevaṃ tantraṃ vā vaiśvadevikam
hastaprakṣālanaṃ dattvā viṣṭarārthe kuśānapi
āvāhya tadanujñāto viśvadevāsa ityṛcā
yavairannaṃ vikīryātha bhājane sapavitrake
śaṃ no devyā payaḥ kṣiptvā yavo 'sīti yavāṃstathā
yā divyā iti mantreṇa hasteṣveva viniṣkṣipet
gandhodake tathā dīpamālyadāmapradīpakam
apasavyaṃ tataḥ kṛtvā pitṝṇāmapradakṣiṇam
dviguṇāṃstu kuśāndattvā uśantastvetyṛcā pitṝn
āvāhya tadanujñāto japed āyan tu nas tataḥ
yavārthastu tilaiḥ kāryaḥ kuryādarghyādi pūrvavat
dattvārghyaṃ saṃsravāṃsteṣāṃ pātre kṛtvā vidhānataḥ
pitṛbhyaḥ sthānamasīti nyubjaṃ pātraṃ karotyadhaḥ
agnau kariṣya ādāya pṛcchatyannaṃ ghṛplutam
kuruṣveti tathokto 'sau hutvāgnau pitṛyajñavat
hutaśeṣaṃ pradadyācca bhājaneṣu samāhitaḥ
yathālābhopapanneṣu raupyeṣu ca viśeṣataḥ
dattvānnaṃ pṛthivīpātramiti pātrābhimantraṇam
kṛtvedaṃ viṣṇur ityevaṃ dvijāṅguṣṭhaṃ niveśayet
savyāhṛtiṃ ca gāyattrīṃ madhuvātety ṛcastathā
japtvā yathāsukhaṃ vācyaṃ bhuñjīraṃste 'pi vāgyatāḥ
annamiṣṭaṃ haviṣyaṃ ca dadyād akrodhanotvaraḥ
ā tṛptestu pavitrāṇi japtvā pūrvajapaṃ tathā
annamādāya tṛptāḥ sthaḥ śeṣaṃ caivānumantrya ca
tadannaṃ vikiredbhūmau dadyāccāpaḥ sakṛtsakṛt
sarvamannamupādāya satilaṃ dakṣiṇāmukhaḥ
ucchiṣṭasannidhau piṇḍānpradadyāt pitṛyajñavat
mātāmahānām apyevaṃ dadyādācamanaṃ tataḥ
svasti vācyaṃ tato dadyādakṣayyodakameva ca
dattvā ca dakṣiṇāṃ śaktyā svadhākāramudāharet
vācyatāminyanujñātaḥ pitṛbhyaśca svadhocyatām
viprairastu svadhetyukto bhūmau siñcettato jalam
prīyantāmiti cāhaivaṃ viśvedevyaṃ jalaṃ dadat
dātāro no 'bhivardhantāṃ vedāḥ santatireva ca
śraddhā ca no mā vyagamad bahu deyaṃ ca no 'stviti
ity utkrotkrā priyā vācaḥ praṇipatya visarjayet
vāje vāje iti prītyā pitṛpūrvaṃ visarjanam
yasmiṃste saṃsravāḥ pūrvamarghyapātre nipātitāḥ
pitṛpātraṃ taduttānaṃ kṛtvā viprānvisarjayet
pradakṣiṇamanuvrajya bhuñjīta pitṛsevitam
brahmacārī bhavettāṃ tu rajanīṃ bhāryayā saha
evaṃ pradakṣiṇaṃ kṛtvā vṛddhau nāndīmukhānapi
yajet tadadhi karkandhūmiśrāḥ piṇḍā yaivaḥ śritāḥ
ekoddiṣṭaṃ daivahīnaṃ ekānnaikapavitrakam
āvāhanāgnaukaraṇarahitaṃ tvapasavyavat
upatiṣṭhatāmityakṣayyasthāne viprānvisarjayet
abhiraṇyatāṃ prabūyād bruyustebhiratāḥ sma ha
gandho dakatilair miśraṃ kuryātpātracatuṣṭayam
arghyārthaṃ pitṛpātreṣu pretapātraṃ prasecayet
yesamānā iti dvābhyāṃ śeṣaṃ pūrvavadācaret
etatsapiṇḍīkaraṇamekoddiṣṭaṃ striyā api
arvāk sapiṇḍīkaraṇaṃ yasya saṃvatsarādbhavet
tasyāpyannaṃ sodakumbhaṃ dadyātsaṃvatsaraṃ dvijaḥ
piṇḍāṃśca goja viprebhyo dadyādagnau jale 'pi vā
haviṣyānnena vai māsaṃ pāyasena tu vatsaram
mātsyahāriṇakaurabhraśākunacchāgapārṣataiḥ
aiṇarauravavārāhaśāśamāṃsair yathākramam
māsavṛddhyāpi tuṣyanti dattairiha pitāmahāḥ
dadyādvarṣātrayodaśyāṃ maghāsu ca na saṃśayaḥ
pratipatprabhṛtiṣvevaṃ kanyādīñchrāddhado labhet
śastreṇa nihatānāṃ tu caturdaśyāṃ pradīyate
svargaṃ hyapatyamojaśca śauryaṃ kṣetraṃ balaṃ tathā
putraśraiṣṭhyaṃ sa saubhāgyaṃ samṛddhiṃ mukhyatāṃ śubham
pravṛttacakratāṃ caiva vāṇijyaprabhṛtīṃstathā
arogitvaṃ yaśo vītaśokatāṃ paramāṃ gatim
dhanaṃ vidyāṃ ca vāksiddhiṃ kupyaṃ go'jāvikaṃ tathā
aśvānāyuśca vidhivadyaḥ śrāddhaṃ samprayacchati
kṛttikādibharaṇyantaṃ sa kāmānprāpnuyādimān
vastrādyāḥ prīṇayantyeva naraṃ śrāddhakṛtaṃ dvijāḥ
āyuḥ prajā dhanaṃ vidyāṃ svargamokṣasukhāni ca
prayacchati yathā rājyaṃ prītyā nityaṃ pitāmahaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktaśrāddhavidhinirūpaṇaṃ nāma navanavatitamo 'dhyāyaḥ
yājñavalkya uvāca
vināyakopasṛṣṭasya lakṣaṇāni nibodhata
svapne 'vagāhate 'tyarthaṃ jalaṃ muṇḍāṃśca paśyati
vimanā viphalārambhaḥ saṃsadity animittataḥ
rājā rājyaṃ kumārī ca patiṃ putraṃ ca gurviṇī
nāpnuyātsnāpanaṃ tasya puṇye 'hni vidhipūrvakam
gaurasarṣapakalkena sājyenotsāritasya tu
sarvauṣadhaiḥ sarvagandhairviliptaśirasastathā
bhadrāsanopaviṣṭasya svasti vācyaṃ dvijāñchubhān
mṛttikāṃ rocanāṃ gandhān gugguluṃ cāpsu niḥkṣipet
yā āhṛtā ekavarṇaiścaturbhiḥ kalaśairhradāt
carmaṇyānuḍuhe rakte sthāpyaṃ bhadrāsane tathā
sahasrākṣaṃ śatadhāramṛṣibhiḥ pāvanaṃ smṛtam
tena tvāmabhiṣiñcāmi pāvamānyaḥ punantu te
bhagaṃ tu varuṇo rājā bhagaṃ sūryo bṛhaspatiḥ
bhagamindraśca vāyuśca bhagaṃ saptarṣayo daduḥ
yatte keśeṣu daurbhāgyaṃ sīmante yacca mūrdhani
lalāṭe karṇayor akṣṇor āpas tadghnantu te sadā
snātasya sārṣapaṃ tailaṃ sruveṇaudumbareṇa tu
juhuyānmūrdhani kuśānsavyena parigṛhya ca
mitaścasamitaścaiva tathā śālakaṭaṅkaṭau
kuṣmāṇḍo rājaputraśca ante svāhāsamanvitaiḥ
dadyāccatuṣpathe bhūmau kuśānāstīrya sarvaśaḥ
kṛtākṛtāṃstaṇḍulāṃśca palalaudanameva ca
puṣpaṃ citraṃ sugandhaṃ ca surāṃ ca trividhāmapi
mūlakaṃ pūrikāpūpaṃ tathaivauṇḍerakastrajaḥ
dadhi pāyasamannaṃ ca guḍapiṣṭaṃ samodakam
etānsarvānupāhṛtya bhūmau kṛtvā tataḥ śiraḥ
ambikāmupatiṣṭhecca dadyādarghyaṃ kṛtāñjaliḥ
dūrvāsarṣapapuṣpaiśca putrajanmabhirantataḥ
kṛtasvastyayanaṃ caiva prārthayedambikāṃ satīm
rūpaṃ dehi yaśo dehi bhagaṃ bhagavati dehi me
putrāndehi śriyaṃ dehi sarvānkāmāṃśca dehi me
brāhmaṇān bhojayetpaścācchuklavastrānulepanaiḥ
vastrayugmaṃ guror dadyātsampūjya ca grahāṃstathā
śreyaḥ karmaphalaṃ vindyātsūryārcanaratastathā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktagaṇapatikalpanirūpaṇaṃ nāma śatatamo 'dhyāyaḥ
yājñavalkya uvāca
śrīkāmaḥ śāntikāmo vā grahadṛṣṭyabhicāravān
grahayajñaṃ samaṃ kuryād grahāścaite budhaiḥ smṛtāḥ
sūryaḥ somo maṅgalaśca budhaścaiva bṛhaspatiḥ
śukraḥ śanaiścaro rāhuḥ keturgrahagaṇāḥ smṛtāḥ
tāmrakātsphāṭikādraktacandanātsvarṇakādubhau
rajatādayasaḥ sīsātkāṃsyādvarṇānnibodhata
raktaḥ śuklastathā raktaḥ pītaḥ pītaḥ sito'sitaḥ
kṛṣṇaḥ kṛṣṇaḥ kramādvarṇā dravyāṇi munayastataḥ
sthāpayed grahavarṇāni homārthaṃ pralikhetpaṭe
snāpayeddhomayeccaiva grahadravyairvidhānataḥ
suvarṇāni pradeyāni vāsāṃsi susumāni ca
gandhāśca balayaścaiva dhūpo deyaścagugguluḥ
kartavyāstatra mantraiśca caravaḥ pratidaivatam
ākṛṣṇena imandevā agnirmūrdhā divaḥ kakut
udbudhyasveti juhuyādebhireva yathākramam
bṛhaspater paridīyeti sarve annāt parisutam
śaṃ no devī kayānaśca ketuṃ kraṇvanniti kramāt
arkaḥ palāśaḥ khadirastvapāmārgo 'tha pippalaḥ
audumbaraḥ śamī dūrvā kuśāśca samidhaḥ kramāt
hotavyā madhusarpirbhyāṃ dadhnā caiva samanvitaḥ
guḍaudanaṃ pāyasaṃ ca haviṣyaṃ kṣīraṣāṣṭikam
dadhyodanaṃ haviḥ pūpānmāṃsaṃ citrānnameva ca
dadyād grahakramād etān grahebhyo bhājanaṃ tataḥ
dhenuḥ śaṅkhastathānaḍvān hemavāso hayastathā
kṛṣṇā gaurāyasaṃ chāga etā vai dakṣiṇāḥ kramāt
grahāḥ pūjyāḥ sadā yasmād rājyādi prāpyate phalam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktagrahaśāntinirūpaṇaṃ nāmaikottaraśatatamo 'dhyāyaḥ
yājñavalkya uvāca
vānaprasthāśramaṃ vakṣye tacchṛṇvantu maharṣayaḥ
putreṣu bhāryāṃ niḥkṣipya vanaṃ gacchetsahaiva vā
vānaprastho brahmacārī sāgniḥ sopāsanaḥ kṣamī
aphālakṛṣṭenāgnīṃśca pitṛdevātithīṃstathā
bhṛtyāṃstu tarpayecchmaśrujaṭālomabhṛdātmavān
dāntastriṣavaṇasnāyī nivṛttaśca pratigrahāt
svādhyāyavāndhyānaśīlaḥ sarvabhūtahitarataḥ
ahno māsasya madhye vā kuryādvārthaparigraham
kṛtaṃ tyajedāśvayuje yuñjet kālaṃ vratādinā
pakṣe māse 'thavāśnīyād dantolūkhaliko bhavet
cāndrāyaṇī svapedbhūmau karma kuryātphalādinā
grīṣme pañcāgnimadhyastho varṣāsu sthaṇḍileśayaḥ
ārdravāsāstu hemante yogābhyāsāddinaṃ nayet
yaḥ kaṇṭakairvitudati candanairyaśca limpati
akruddhaḥ parituṣṭaśca samastasya ca tasya ca
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktavānaprasthadharmanirūpaṇaṃ nāma dvyuttaraśatatamo 'dhyāyaḥ
yājñavalkya uvāca
bhikṣordharmaṃ pravakṣyāmi taṃ nibodhata sattamāḥ
vanādgṛhādvā kṛtveṣṭiṃ sarvavedasadakṣiṇām
prājāpatyaṃ tadante 'pi agnimāropya cātmani
sarvabhūtahitaḥ śāntastridaṇḍī sakamaṇḍaluḥ
sarvārāmaṃ parivrajya bhikṣārtho grāmamāśrayet
apramattaścaredbhaikṣyaṃ sāyāhne nābhilakṣitaḥ
rohite bhikṣukairgrāme yātrāmātram alolupaḥ
bhavetparamahaṃso vā ekadaṇḍī yamāditaḥ
siddhayogas tyajan deham amṛtatvamihāpnuyāt
dātātithipriyo jñānī gṛhī śrāddhe 'pi mucyate
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktavānaprasthasaṃnyāsadharmanirūpaṇaṃ nāma tryuttaraśatatamo 'dhyāyaḥ
yājñavalkya uvāca
narakāt patākodbhūtāt kṣayāt pāpasya karmaṇaḥ
brahmahā śvā kharoṣṭraḥ syādbheko yakaḥ surāpyapi
svarṇacoraḥ kṛmiḥ kīṭaḥ tṛṇādir gurutalpagaḥ
kṣayarogī śyāvadantaḥ kunakhī śipiviṣṭakaḥ
brahmahatyākramāt syuśca tatsarvaṃ vā śiśer bhavet
annahartā māyāvī syānmūko vāgapahārakaḥ
dhānyahāryatiriktāṅgaḥ piśunaḥ pūtināsikaḥ
tailāhārī tailapāyī pūtivaktrastu sūcakaḥ
brahmasvaṃ kanyakāṃ krītvā vane rakṣo bhavedvṛṣaḥ
ratnahṛddhīnajātaḥ syātpatraśākaharaḥ śikhī
gucchaṃ cucundarī hṛtvā dhānyahṛnmūṣako bhavet
phalaṃ kapiḥ paśūnhṛtvā tvajā kākaḥ payastathā
māṃsaṃ gṛdhraḥ paṭaṃ śvitrī cīrī lavaṇahārakaḥ
yathākarma phalaṃ prāpya tiryaktvaṃ kālaparyayāt
jāyante lakṣaṇabhraṣṭā daridrāḥ puruṣādhamāḥ
tato niṣkaluṣībhūtāḥ kule mahati yoginaḥ
jāyante lakṣaṇopetā dhanadhānyasamanvitāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktakarmavipākanirūpaṇaṃ nāma caturuttaraśatatamo 'dhyāyaḥ
vihitasyānanuṣṭhānānninditasya ca sevanāt
anigrahāccendriyāṇāṃ naraḥ patanamṛcchati
tasmādyatnena kartavyaṃ prāyaścittaṃ viśuddhaye
evamasyāntarātmā ca lokaścaiva prasaditi
lokaḥ prasīdedātmaivaṃ prāyaścittairaghakṣayaḥ
prāyaścittamakurvāṇāḥ paścāttāpavivarjitāḥ
narakānyānti pāpā vai mahārauravarauravān
tāmisraṃ lohaśaṅkuṃ ca pūtigandhasamākulam
haṃsābhaṃ lohitodaṃ ca saṃjīvananadīpatham
mahānilayakākolam andhatāmisravāpanam
avīciṃ kumbhīpākaṃ ca yānti pāpā hyapuṇyataḥ
brahmahā madyapaḥ steyī saṃyogī gurutalpagaḥ
gurunindā vedanindā brahmahatyāsame hyubhe
niṣiddhabhakṣaṇaṃ jihmakriyācaraṇameva ca
rajasvalāmukhāsvādaḥ surāpānasamāni tu
aśvaratnādiharaṇaṃ suvarṇasteyasaṃmitam
sakhibhāryākumārīṣu svayoniṣvantyajāsu ca
sagotrāsu tathā strīṣu gurutalpasamaṃ smṛtam
pituḥ svasāraṃ mātuśca mātulānīṃ snuṣām api
mātuḥ sapatnīṃ bhaginīmācāryatanayāṃ tathā
ācāryapatnīṃ svasutāṃ gacchaṃstu gurutalpagaḥ
chittvā liṅgaṃ vadhastasya sakāmāyāḥ striyāstathā
govadho vrātyatāsteyamṛṇānāṃ ca parikriyā
anāhitāgnitāpaṇyavikrayaḥ parivedanam
bhṛtyācādhyayanādānaṃ bhṛtakādhyāpanaṃ tathā
pāradāryaṃ pārivittyaṃ vārddhuṣyaṃ lavaṇakriyā
sachūdraviṭkṣatrabandhor ninditārthopajīvitā
nāstikyaṃ vratalopaśca śūlyaṃ gośveva vikrayaḥ
pitṛmātṛsuhṛttyāgastaḍāgārāmavikrayaḥ
kanyāyā dūṣaṇaṃ caiva parivindakayājanam
kanyāpradānaṃ tasyaiva kauṭilyaṃ vratalopanam
ātmano 'rthe kriyārambho madyapastrīniṣevaṇam
svādhyāyāgnisutatyāgo bāndhavatyāga eva ca
asacchāstrābhigamanaṃ bhāryātmaparivikrayaḥ
upapāpāni coktāni prāyaścittaṃ nibodhata
śiraḥ kapāladhvajavān bhikṣāśī karma vedayan
brahmahā dvādaśa samā mitabhuk śuddhimāpnuyāt
lomabhyaḥ svāheti ca vā lomaprabhṛti vai tanum
majjāntāṃ juhuyādvāpi svasvamantrairyathākramam
śuddhiḥ syādbrāhmaṇatrāṇātkṛtvaivaṃ śuddhireva ca
nirātaṅkaṃ dvijaṃ gāṃ ca brāhmaṇārthe hato 'pi vā
araṇye niyato juptvā triḥ kṛtvo vedasaṃhitām
sarasvatīṃ vā saṃsevyaṃ dhanaṃ pātre samarpayet
yāgasthakṣattraviḍghāt caredbrahmahaṇo vratam
garbhahā vā yathāvarṇaṃ tathātreyīniṣūdanam
cared vratam ahatvāpi ghātanārthamupāgataḥ
dviguṇaṃ savanasthe tu brāhmaṇe vratamācaret
surāmbughṛtagomūtraṃ pītvā śuddhiḥ surāpiṇaḥ
agnivarṇaṃ ghṛtaṃ vāpi cīravāsā jaṭī bhavet
vrataṃ brahmahaṇaḥ kuryātpunaḥ saṃskāramarhati
retoviṇmūtrapānācca surāpā brāhmaṇī tathā
patilokaparibhraṣṭā gṛdhrī syātsūkarī śunī
svarṇahārī dvijo rājñe dattvā tu musalaṃ tathā
karmaṇaḥ khyāpanaṃ kṛtvā hatastena bhavecchuciḥ
ātmatulyaṃ suvarṇaṃ vā dattvā śuddhimiyāddvijaḥ
śayane sārdhamāyasyā yoṣitā nibhṛtaṃ svapet
ucchedya liṅgaṃ vṛṣaṇaṃ nairṛtyāmutsṛjoddiśi
prājāpatyaṃ caretkṛcchraṃ samā vā gurutalpagaḥ
cāndrāyaṇaṃ vā trīn māsān abhyased vedasaṃhitām
pañcagavyaṃ pibedgoghno māsamāsīta saṃyataḥ
goṣṭheśayo go'nugāmī gopradānena śudhyati
upapātakaśuddhiḥ syāccāndrāyaṇavratena ca
payasā vāpi māsena parākeṇāpi vā punaḥ
ṛṣabhaikaṃ sahasraṃ gā dadyāt kṣatravadhe pumān
brahmahatyāvrataṃ vāpi vatsaratritayaṃ caret
vaiśyahābdaṃ cared etad dadyādvaikaśataṃ gavām
ṣaṇmāsācchūdrahā caitaddadyādvā dhenavo daśa
apraduṣṭāṃ striyaṃ hatvā śūdrahatyāvrataṃ caret
mārjāragodhānakulapaśumaṇḍūkaghātanāt
pibetkṣīraṃ tryahaṃ pāpī kṛcchraṃ vāpyadhikaṃ caret
gaje nīlānvṛṣānpañca śuke vatsaṃ dvihāyanam
kharājameṣeṣu vṛṣo deyaḥ krauñce trihāyaṇaḥ
vṛkṣagulmalatāvīrucchedane japyamṛkśatam
avakīrṇo bhaved gatvā brahmacārī ca yoṣitam
gardabhaṃ paśumālabhya nairṛtaṃ ca viśudhyati
madhumāṃsāśane kāryaṃ kṛcchraṃ śeṣavratāni ca
kṛcchratrayaṃ guruḥ kuryānmriyet prahito yadi
pratikūlaṃ guroḥ kṛtvā prasādyaiva viśudhyati
ripūndhānyapradānādyaiḥ snehādyairvāpyupakramet
kriyamāṇopakāre ca mṛte vipre na pātakam
mahāpāpopapāpābhyāṃ yo 'bhiśasto mṛṣā param
abbhakṣo māsamāsīta sa jāpī niyatendriyaḥ
aniyukto bhrātṛbhāryāṃ gacchaṃścāndrāyaṇaṃ caret
trirātrānte ghṛtaṃ prāśya gatvodakyāṃ śucirbhavet
goṣṭhe vasanbrahmacārī māsamekaṃ payovratī
gāyattrījapyanirato mucyate 'satpratigrahāt
triḥ kṛcchramācaredvrātyayājako 'pi carannapi
vedaplāvī yavāśyabdaṃ tyaktvā ca śaraṇāgatān
prāṇāyāmatrayaṃ kuryātkharayānoṣṭrayānagaḥ
nagnaḥ snātvā ca suptvā ca gatvā caiva divā striyam
guruṃ tvaṃkṛtya huṃkṛtya vipraṃ nirjitya vādataḥ
prasādya taṃ ca munayastato hyupavaseddinam
vipre daṇḍodyame kṛcchramatikṛcchraṃ nipātane
deśaṃ kālaṃ vayaḥ śaktiṃ pāpaṃ cāvekṣya yatnataḥ
prāyaścittaṃ prakalpyaṃ syādyatra yoktā tu niṣkṛtiḥ
garbhatyāgo bhartṛnindā strīṇāṃ patanakāraṇam
eṣa grahāntike doṣaḥ tasmāttāṃ dūtaras tyajet
vikhyātadoṣaḥ kurvīta guroranumataṃ vratam
asaṃvikhyātadoṣastu rahasyaṃ vratamācaret
trirātropoṣaṇo japtvā brahmahā tvaghamarṣaṇam
antarjale viśuddhe ca dattvā gāṃ ca payasvinīm
lomabhyaḥ svāheti ṛcā divasaṃ mārutāśanaḥ
jale japtvā tu juhuyāc catvāriṃśadghṛtāhutīḥ
trirātropoṣaṇo hutvā kūṣmāṇḍībhirghṛtaṃ śuciḥ
surāpaḥ svarṇahārī ca rudrajāpī jale sthitaḥ
sahasraśīrṣājapyena mucyate gurutalpagaḥ
prāṇāyāmaśataṃ kuryāt sarvapāpāpanuttaye
oṅkārābhiyutaṃ somasalilaprāśanācchuciḥ
kṛtvopavāsaṃ retoviṇmūtrāṇāṃ prāśane dvijaḥ
ajñānakṛtapāpasya nāśaḥ sandhyātraye kṛte
rudraikādaśajapyāddhi pāpanāśo bhaveddvijaiḥ
vedābhyāsarataṃ śāntaṃ pañcayajñakriyāparam
na spṛśanti hā pāpāni cāśu smṛtvā hyapohitaḥ
japtvā sahasragāyattrīṃ śucir brahmahaṇād ṛte
brahmacaryaṃ dayā kṣāntirdhyānaṃ satyamakalkatā
ahiṃsā steyamādhurye damaścaite yamāḥ smṛtāḥ
snānamaunopavāsejyāsvādhyāyopasthanigrahaḥ
tapo 'krodho gurorbhaktiḥ śaucaṃ ca niyamāḥ smṛtāḥ
pañcagavyaṃ tu gokṣīraṃ dadhimūtraśakṛdghṛtam
jagdhvā pare 'hny upavaset kṛcchraṃ sāntapanaṃ caret
pṛthak sāṃtapanairdravyaiḥ ṣaḍahaḥ sopavāsakaḥ
saptāhena tu kṛcchro 'yaṃ mahāsāṃtapanaḥ smṛtaḥ
parṇodumbararājīvabilvapatrakuśodakaiḥ
pratyekaṃ pratyahābhyastaiḥ parṇakṛcchra udāhṛtaḥ
taptakṣīraghṛtāmbūnāmekaikaṃ pratyahaṃ pibet
ekarātropavāsaśca taptakṛcchraśca pāvanaḥ
ekabhaktena naktena tathaivāyācitena ca
upavāsena cakana pādakṛcchra udāhṛtaḥ
yathā kathañcittriguṇaḥ prājāpatyo 'yamucyate
ayamevātikṛcchraḥ syātpāṇipūrṇāmbubhojanāt
kṛcchrātikṛcchraṃ payasā divasānekaviṃśatim
dvādaśāhopavāsaiśca parākaḥ samudāhṛtaḥ
piṇyākācāmatakrāmbusaktūnāṃ prativāsaram
ekaikamupavāsaśca kṛcchraḥ saumyo 'yamucyate
eṣāṃ trirātramabhyāsādekaikaṃ syādyathākramāt
tulāpuruṣa ityeṣa jñeyaḥ pañcadaśāhikaḥ
tithipiṇḍāṃścaredvṛddhyā śukle śikhyaṇḍasaṃmitān
ekaikaṃ hrāsayetkṛṣṇe piṇḍaṃ cāndrāyaṇaṃ caret
yathākathañcitpiṇḍānāṃ catvāriṃśacchatadvayam
māsenaivopabhuñjīta cāndrāyaṇamathāparam
kṛtvā triṣavaṇaṃ snānaṃ piṇḍaṃ cāndrāyaṇaṃ caret
pavitrāṇi japetpiṇḍān gāyattryā cābhimantrayet
anādiṣṭeṣu pāpeṣu śuddhiścāndrāyaṇena tu
dharmārtho yaścaredetaccandrasyaiti salokatām
kṛcchrakṛddharmakāmastu mahatīṃ śriyamaśnute
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktaprāyaścittaviveko nāma pañcottaraśatatamo 'dhyāyaḥ
yājñavalkya uvāca
pretāśaucaṃ pravakṣyāmi tacchṛṇudhvaṃ yatavratāḥ
ūnadvivarṣaṃ nikhanenna kuryād udakaṃ tataḥ
ā śmaśānādanuvrajya itarairjñātibhiryutaḥ
yamasūktaṃ tathā japyaṃ japadbhirlaukikāgninā
sa dagdhavya upetaś ced āhitāgnyāvṛtārthavat
saptamāddaśamādvāpi jñātayo 'bhyupayānty apaḥ
apa naḥ śośucad aghamanena pitṛdiṅmukhāḥ
evaṃ mātāmahācāryapatnīnāṃ codakakriyāḥ
kāmodakāḥ putrasakhisvasrīyaśvaśurartvijaḥ
nāmagotreṇa hyudakaṃ sakṛtsiñcanti vāgyatāḥ
pāṣaṇḍapatitānāṃ tu na kuryurudakakriyāḥ
na brahmacāriṇo vrātyā yoṣitaḥ kāmagāstathā
surāpyas tvātmaghātinyo nāśaucodakabhājanāḥ
tato na roditavyaṃ hi tvanityā jīvasaṃsthitiḥ
kriyā kāryā yathāśakti tato gacchedgṛhānprati
vidaśya nimbapatrāṇi niyatā dvāri veśmanaḥ
ācamyāthāgnimudakaṃ gomayaṃ gaurasarṣapān
praviśeyuḥ samālabhya kṛtvāśmani padaṃ śanaiḥ
praveśanādikaṃ karma pretasaṃsparśanādapi
īkṣatāṃ tatkṣaṇācchuddhiḥ pareṣāṃ snānasaṃyamāt
krītalabdhāśanā bhūmau svapeyuste pṛthakpṛthak
piṇḍayajñakṛtā deyaṃ pretāyānnaṃ dinatrayam
jalamekāhamākāśe sthāpyaṃ kṣīraṃ tu mṛnmaye
vaitānopāsanāḥ kāryāḥ kriyāśca śruticoditāḥ
ā dantajanmanaḥ sadyaḥ ā cūḍaṃ naiśikī smṛtā
trirātram ā vratādeśād daśarātram ataḥ param
trirātraṃ daśarātraṃ vā śāvamāśaucamucyate
ūnadvivarṣa ubhayoḥ sūtakaṃ mātureva hi
antarā janmamaraṇe śeṣāhobhirviśudhyati
daśa dvādaśa varṇānāṃ tathā pañcadaśaiva ca
triṃśaddināni ca tathā bhavati pretasūtakam
ahastvadattakanyāsu bāleṣu ca viśodhanam
gurvantevāsyanūcānamātulaśrotriyeṣu ca
anauraseṣu putreṣu bhāryāsvanyagatāsu ca
nivāsarājani tathā tadahaḥ śuddhikāram
hatānāṃ nṛpagoviprairanvakṣaṃ cātmaghātinām
viṣādyaiśca hatānāṃ ca nāśaucaṃ pṛthivīpateḥ
satrivratibrahmacāridātṛbrahmavidāṃ tathā
dāne vivāhe yajñe ca saṃgrāme deśaviplave
āpadyapi ca kaṣṭāyāṃ sadyaḥ śaucaṃ vidhīyate
kālo 'gniḥ karmamṛdvāyurmano jñānaṃ tapo japaḥ
paścāttāpo nirāhāraḥ sarveṣāṃ śuddhihetavaḥ
akāryakāriṇāṃ dānaṃ vego nadyāstu śuddhikṛt
kṣātreṇa karmaṇā jīvedviśāṃ vāpyāpadi dvijaḥ
phalasomakṣaumavīruddadhi kṣīraṃ ghṛtaṃ jalam
tilaudanarasakṣāramadhu lākṣā śṛtaṃ haviḥ
vastropalāsavaṃ puṣpaṃ śākamṛccarmapādukam
eṇatvacaṃ ca kauśeyaṃ lavaṇaṃ māsameva ca
piṇyākamūlagandhāṃśca vaiśyavṛtto na vikrayet
dharmārthaṃ vikrayaṃ neyāstilā dhānyena tatsamāḥ
lavaṇādi na vikrīyāttathā cāpadgato dvijaḥ
hīnādvipro vigṛhṇaṃśca lipyate nārkavaddvijaḥ
kuryātkṛṣyādikaṃ tadvadavikreyā hayāstathā
bubhukṣitas tryaṃ sthitvā dṛṣṭvā vṛttivivarjitam
rājā dharmyāṃ prakurvīta vṛttiṃ viprādikasya ca
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yājñavalkyoktāśaucāpadvṛttyornirūpaṇaṃ nāma ṣaḍuttaraśatatamo 'dhyāyaḥ
sūta uvāca
parāśaro 'bravīdvyāsaṃ dharmaṃ varṇāśramādikam
kalpe kalpe kṣayotpattyā kṣīyante nu prajādayaḥ
śrutiḥ smṛtiḥ sadācāro yaḥ kaścid vedakartṛkaḥ
vedāḥ smṛtā brāhmaṇādau dharmā manvādibhiḥ sadā
dānaṃ kaliyuge dharmaḥ kartāraṃ ca kalau tyajet
pāpakṛtyaṃ tu tatraiva śāpaṃ phalati varṣataḥ
ācārātprāpnuyātsarvaṃ ṣaṭ karmāṇi dine dine
sandhyā snānaṃ japo homo devātithyādipūjanam
apūrvaḥ suvratī vipro hyapūrvā yatayastadā
kṣattriyaḥ parasainyāni jitvā pṛthvīṃ prapālayet
vaṇikkṛṣyādi vaiśye syāddvijabhaktiśca śūdrake
abhakṣyabhakṣaṇāccauryād agamyāgamanāt patet
kṛṣiṃ kurvandvijaḥ śrāntaṃ balīvardaṃ na vāhayet
dinārdhaṃ snānayogādikārī viprāṃśca bhojayet
nirvapetpañca yajñāni krūre nindāṃ ca kārayet
tilājyaṃ na vikrīṇīta sūnāyajñamaghānvitaḥ
rājño dattvā tu ṣaḍbhāgaṃ devatānāṃ ca viṃśatim
trayastriṃśacca viprāṇāṃ kṛṣikartā na lipyate
karṣakāḥ kṣatraviṭchūdrāḥ khale 'dattvā tu caurakaḥ
dinatrayeṇa śudhyeta brāhmaṇaḥ pretasūtake
kṣatro daśāhādvaiśyāstu dvādaśāhānmāsi śūdrakaḥ
yāti vipro daśāhāttu kṣatro dvādaśakāddināt
pañcadaśāhādvaiśyastu śūdro māsena śudhyati
ekapiṇḍāstu dāyādāḥ pṛthagdvāraniketanāḥ
janmanā ca vipattau ca bhavetteṣāṃ ca sūtakam
caturthe daśarātraṃ syāt ṣaṇniśāḥ puṃsi pañcame
ṣaṣṭhe caturahācchuddhiḥ saptame ca dinatrayam
deśāntare mṛte bāle sadyaḥ śuddhiryato mṛte
ajātadantā ye bālā ye ca garbhād viniḥsṛtāḥ
na teṣāmagnisaṃskāro na piṇḍaṃ nodakakriyā
yadi garbho vipadyata sravate vāpi yoṣitaḥ
yāvanmāsaṃ sthito garbhastāvaddināni sūtakam
ā nāmakaraṇāt sadya ā cūḍāntād aharniśam
ā vratāttu trirātreṇa tadūrdhvaṃ daśabhir dinaiḥ
ā caturthād bhavet stravaḥ pātaḥ pañcamaṣaṣṭhayoḥ
brahmacaryād agnihotrānnāśuddhiḥ saṅgavarjanāt
śilpinaḥ kāravo vaidyā dāsīdāsāśca bhṛtyakāḥ
agnimāñchrotriyo rājā sadyaḥ śaucāḥ prakīrtitāḥ
daśāhācchudhyate mātā snānātsūte pitā śuciḥ
saṅgātsūtau sūtakaṃ syādupaspṛśya pitā śuciḥ
vivāhotsavayajñeṣu antarā mṛtasūtake
pūrvasaṃkalpitādanyavarjanaṃ ca vidhīyate
mṛtena śudhyate sūtiḥ mṛtavajjātakaṃ janau
gograhādau vipannānāmekarātraṃ tu sūtakam
anāthapretavahanātprāṇāyāmena śudhyati
pretaśūdrasya vahanān trirātramaśucir bhavet
ātmaghātiviṣodbandhakṛmidaṣṭe na saṃskṛtiḥ
gohataṃ kṛmidaṣṭaṃ ca spṛṣṭvā kṛcchreṇa śudhyati
aduṣṭāpatitaṃ bhāryā yauvane yā parityajet
saptajanma bhavetstrītvaṃ vaidhavyaṃ ca punaḥ punaḥ
bālahatyā tvagamanād ṛtau ca strī tu sūkari
agamyā vratakāriṇyo bhraṣṭapānodakakriyāḥ
aurasaḥ kṣetrajaḥ putraḥ pitṛjau piṇḍadau pituḥ
parivittestu kṛcchraṃ syātkanyāyāḥ kṛcchrameva ca
atikṛcchraṃ careddātā hotā cāndrāyaṇaṃ caret
kubjavāmanaṣaṇḍheṣu gadgadeṣu jaḍeṣu ca
jātyandhabadhire mūke na doṣaḥ parivedane
naṣṭe mṛte pravrajite klībe vā patite patau
pañcasvāpatsu nārīṇāṃ patiranyo vidhīyate
bhartrā sahamṛtā nārī romābdāni vaseddivi
śvādidaṣṭastu gāyattryā japācchuddho bhavennaraḥ
dāhyo lokāgninā vipraścāṇḍālādyairhato 'gnimān
kṣīraiḥ prakṣālya tasyāsthi svāgninā mantrato dahet
pravāse tu mṛte bhūyaḥ kṛtvā kuśamayaṃ dahet
kṛṣṇājine samāstīrya ṣaṭ śatāni palāśajān
śamīṃ śiśre viniḥkṣipya araṇiṃ vṛṣaṇe kṣipet
kaṇḍaṃ dakṣiṇahaste tu vāmahaste tathopabhṛt
pārśve tūlūkhalaṃ dadyātpṛṣṭhe tu musalaṃ dadet
ure niḥkṣipya dṛṣadaṃ taṇḍulājyatilānmukhe
śrotre ca prokṣaṇīṃ dadyād ājyasthālīṃ ca cakṣuṣoḥ
karṇe netre mukhe ghrāṇe hiraṇyaśakalān kṣipet
agnihotropakaraṇādbrahmalokagatirbhavet
asau svargāya lokāya svāhetyājyāhutiḥ sakṛt
haṃsasārasakrauñcānāṃ cakravākaṃ ca kukkuṭam
mayūrameṣaghātī ca ahorātreṇa śudhyati
pakṣiṇaḥ sakalānhatvā ahorātreṇa śudhyati
sarvāṃścatuṣpadānhatvā ahorātroṣito japet
śūdraṃ hatvā caretkṛcchramatikṛcchraṃ tu vaiśyahā
kṣatraṃ cāndrāyaṇaṃ vipraṃ dvāviṃśātriṃśam āharet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe parāśaroktadharmanirūpaṇaṃ nāma saptottaraśatatamo 'dhyāyaḥ
sūta uvāca
nītisāraṃ pravakṣyāmi arthaśāstrādisaṃśritam
rājādibhyo hitaṃ puṇyamāyuḥ svargādidāyakam
sadbhiḥ saṅgaṃ prakurvīta siddhikāmaḥ sadā naraḥ
nāsadbhirihalokāya paralokāya vā hitam
varjayetkṣudrasaṃvādamaduṣṭasya tu darśanam
virodhaṃ saha mitreṇa saṃprītiṃ śatrusevinā
mūrkhaśiṣyopadeśena duṣṭastrībharaṇena ca
duṣṭānāṃ saṃprayogeṇa paṇḍito 'pyavasīdati
brāhmaṇaṃ bāliśaṃ kṣatram ayoddhāraṃ viśaṃ jaḍam
śūdramakṣarasaṃyuktaṃ dūrataḥ parivarjayet
kālena ripuṇā sandhiḥ kāle mitreṇa vigrahaḥ
kāryakāraṇamāśritya kālaṃ kṣipati paṇḍitaḥ
kālaḥ pacati bhūtāni kālaḥ saṃharate prajāḥ
kālaḥ supteṣu jāgarti kālo hi duratikramaḥ
kāleṣu harate vīryaṃ kāle garbhe ca vartate
kālo janayate sṛṣṭiṃ punaḥ kālo 'pi saṃharet
kālaḥ sūkṣmagatirnityaṃ dvividhaśceha bhāvyate
sthūlasaṃgrahacāreṇa sūkṣmacārāntareṇa ca
nītisāraṃ surendrāya imamūca bṛhaspatiḥ
sarvajño yena cendro 'bhūddaityānhatvāpnuyāddivam
rājarṣibrāhmaṇaiḥ kāryaṃ devaviprādipūjanam
aśvamedhena yaṣṭavyaṃ mahāpātakanāśanam
uttamaiḥ saha sāṃgatyaṃ paṇḍitaiḥ saha satkathām
alubdhaiḥ saha mitratvaṃ kurvāṇo nāvasīdati
parīvādaṃ parārthaṃ ca parihāsaṃ parastriyam
paraveśmani vāsaṃ ca na kurvīta kadācana
paro 'pi hitavābandhur bandhur apyahitaḥ paraḥ
ahito dehajo vyādhirhitamāraṇyamauṣadham
sa bandhuryo hite yuktaḥ sa pitā yastu poṣakaḥ
tanmitraṃ yatra viśvāsaḥ sa deśo yatra jīvyate
sa bhṛtyo yo vidheyastu tadbījaṃ yatprarohati
sā bhāryā yā priyaṃ brūte sa putro yastu jīvati
sa jīvati guṇā yasya dharmo yasya sa jīvati
guṇadharmavihīno yo niṣphalaṃ tasya jīvanam
sā bhāryā yā gṛhe dakṣā sā bhāryā yā priyaṃvadā
sā bhāryā yā patiprāṇā sā bhāryā yā pativratā
nityaṃ snātā sugandhā ca nityaṃ ca priyavādinī
alpabhuktālpabhāṣī ca satataṃ maṅgalairyutā
satataṃ dharmabahulā satataṃ ca patipriyā
satataṃ priyavakrī ca satataṃ tvṛtukāminī
etadādikriyāyuktā sarvasaubhāgyavardhinī
yasyedṛśī bhaved bhāryā sa devendro na mānuṣaḥ
yasya bhāryā virūpākṣī kaśmalā kalahapriyā
uttarottaravādā syā sā jarā na jarā jarā
yasya bhāryā śritānyaṃ ca paraveśmābhikāṅkṣiṇī
kukriyā tyaktalajjā ca sā jarā na jarā jarā
yasya bhāryā guṇajñā ca bhartāramanugāminī
alpālpena tu saṃtuṣṭā sā priyā na priyā priyā
duṣṭā bhāryā śaṭhaṃ mitraṃ bhṛtyaścottaradāyakaḥ
sasarpe ca gṛhe vāso mṛtyureva na saṃśayaḥ
tyaja durjanasaṃsargaṃ bhaja sādhusamāgamam
kuru puṇyamahorātraṃ smara nityamanityatām
vyālīkaṇṭhapradeśā hyapi ca phaṇabhṛdbhāṣaṇā yā ca raudrī yā kṛṣṇā vyākulāgī rudhiranayanasaṃvyākulā vyāghrakalpā
krodhe yaivogravaktrā sphuradanalaśikhā kākajihvā karālā sevyā na strī vidagdhā parapuragamanā bhrāntacittā viraktā
saktiḥ sutoke sukṛtaṃ kṛtaghne śatiṃ ca vahnau haime
utpadyate daivavaśātkadācidveśyāsu rāgo na bhavetkadācit
bhujaṅgame veśmani dṛṣṭidṛṣṭe vyādhau cikitsāvinivartite ca
dehe ca bālyādivayo'nvite ca kālāvṛto 'sau labhate dhṛtiṃ kaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bṛhaspatiproktanītisāranirūpaṇaṃ nāmāṣṭottaraśatatamo 'dhyāyaḥ
sūta uvāca
āpadarthe dhanaṃ rakṣeddārānrakṣeddhanairapi
ātmānaṃ satataṃ rakṣeddārairapi dhanairapi
tyajed ekaṃ kulasyārthe grāmasyārthe kulaṃ tyajet
grāmaṃ janapadasyārthe ātmārthe pṛthivīṃ tyajet
varaṃ hi narake vāso na tu duścarite gṛhe
narakātkṣīyate pāpaḥ kugṛhānna nivartate
calatyekena pādena tiṣṭhatyekena buddhimān
na parīkṣya paraṃ sthānaṃ pūrvamāyatanaṃ tyajet
tyajeddeśamasadvṛttaṃ vāsaṃ sopadravaṃ tyajet
tyajetkṛpaṇarājānaṃ mitraṃ māyāmayaṃ tyajet
arthena kiṃ kṛpaṇahastagatena kena jñānena kiṃ bahuśaṭhāgrahasaṃkulena
rūpeṇa kiṃ guṇaparākramavarjitena mitreṇa kiṃ vyasanakālaparāṅmukhena
adṛṣṭapūrvā bahavaḥ sahāyāḥ sarve padasthasya bhavanti mitrāḥ
arthairvihīnasya padacyutasya bhavatyakāle svajano 'pi śatruḥ
āpatsu mitraṃ jānī yādraṇe śūraṃ rahaḥ śucim
bhāryā ca vibhave kṣīṇe durbhikṣe ca priyātithim
vṛkṣaṃ kṣīṇaphalaṃ tyajanti vihagāḥ śuṣkaṃ saraḥ sārasā nirdravyaṃ puruṣaṃ tyajanti gaṇikā bhraṣṭaṃ nṛpaṃ mantriṇaḥ
puṣpaṃ paryuṣitaṃ tyajanti madhupāḥ dagdhaṃ vanāntaṃ mṛgāḥ sarvaḥ kāryavaśājjano hi ramate kasyāsti ko vallabhaḥ
lubdhamarthapradānena ślāghyam añjalikarmaṇā
mūrkhaṃ chandānuvṛttyā ca yāthātathyena paṇḍitam
sadbhāvena hi tuṣyanti devāḥ satpuruṣā dvijāḥ
itareḥ khādyapānena mānadānena paṇḍitāḥ
uttamaṃ praṇipātena śaṭhaṃ bhedena yojayet
nīcaṃ svalpapradānena samaṃ tulyaparākramaiḥ
yasya yasya hi yo bhāvas tasya tasya hitaṃ vadan
anupraviśya medhāvī kṣipramātmavaśaṃ nayet
nadīnāṃ ca nakhīnāṃ ca śṛṅgiṇāṃ śastrapāṇinām
viśvāso naiva gantavyaḥ strīṣu rājakuleṣu ca
arthanāśaṃ manastāpaṃ gṛhe duścaritāni ca
vañcanaṃ cāpamānaṃ ca matimānna prakāśayet
hīnadurjanasaṃsarga atyantavirahādaraḥ
sneho 'nyagehavāsaśca nārīsacchīlanāśanam
kasya doṣaḥ kule nāsti vyādhinā ko pīḍitaḥ
kena na vyasanaṃ prāptaṃ śriyaḥ kasya nirantarāḥ
ko 'rthaṃ prāpya na garvito bhuvi naraḥ kasyāpadonāgatāḥ strībhiḥ kasya na khaṇḍitaṃ bhuvi manaḥ ko nāma rājñāṃ priyaḥ
kaḥ kālasya na gocarāntaragataḥ ko 'rtho gato gauravaṃ ko vā durjanavāgurānipatitaḥ kṣemeṇa yātaḥ pumān
suhṛtsvajanabandhurna buddhiryasya na cātmani
yasminkarmaṇi siddhe 'pi na dṛśyeta phalodayaḥ
vipattau ca mahadduḥkhaṃ tad budhaḥ kathamācaret
yasmindeśe na saṃmānaṃ na prītirna ca bāndhavāḥ
na ca vidyāgamaḥ kaścittaṃ deśaṃ parivarjayet
dhanasya yasya rājato bhayaṃ na cāsti caurataḥ
mṛtaṃ ca yanna mucyate samarjayasva taddhanam
yadarjitaṃ prāṇaharaiḥ pariśramairmṛtasya taṃ vai vibhajanti rikthinaḥ
kṛtaṃ ca yadduṣkṛtamarthalipsayā tadeva doṣopahatasya yautukam
saṃcitaṃ nihitaṃ dravyaṃ parāmṛśyaṃ muhurmuhuḥ
ākhoriva kadaryasya dhanaṃ duḥkhāya kevalam
nagnā vyasanino rūkṣāḥ kapālāṅkitapāṇayaḥ
darśayantīha lokasya adātuḥ phalamīdṛśam
śikṣayanti ca yācante dehīti kṛpaṇā janāḥ
avastheyamadānasya mā bhūdevaṃ bhavānapi
saṃcitaṃ kratuśatairna yujyate yācitaṃ guṇavate na dīyate
tatkadaryaparirakṣitaṃ dhanaṃ corapārthivagṛhe prayujyate
na devebhyo na viprebhyo bandhubhyo naiva cātmane
kadaryasya dhanaṃ yāti tvagnitaskararājasu
atikleśena ye 'pyarthā dharmasyātikrameṇa ca
arervā praṇipātena mā bhūtaste kadācana
vidyāghāto hyanabhyāsaḥ strīṇāṃ ghātaḥ kucailatā
vyādhīnāṃ bhojanaṃ jīrṇaṃ śatrorghātaḥ prapañcatā
taskarasya vadho daṇḍaḥ kumitrasyālpabhāṣaṇam
pṛthak śayyā tu nārīṇāṃ brāhmaṇasyānimantraṇam
durjanāḥ śilpino dāsā duṣṭāśca paṭahāḥ striyaḥ
tāḍitā mārdavaṃ yānti na te satkārabhājanam
jānīyātpreṣaṇe bhṛtyānbāndhavānvyasanāgame
mitramāpadi kāle ca bhāryāṃ ca vibhavakṣaye
strīṇāṃ dviguṇa āhāraḥ prajñā caiva caturguṇā
ṣaḍguṇo vyavasāyaśca kāmaścāṣṭaguṇaḥ smṛtaḥ
na svapnena jayennidrāṃ na kāmena striyaṃ jayet
na cendhanairjayedvahniṃ na madyena tṛṣāṃ jayet
samāṃsairbhojanaiḥ snigdhairmadyairgandhavilepanaiḥ
vastrairmanoramairmālyaiḥ kāmaḥ strīṣu vijṛmbhate
brahmacarye 'pi vaktavyaṃ prāptaṃ manmathaceṣṭitam
hṛdyaṃ hi puruṣaṃ dṛṣṭvā yoniḥ praklidyate striyāḥ
suveṣaṃ puruṣaṃ dṛṣṭvā bhrātaraṃ yadi vā sutam
yoniḥ klidyati nārīṇāṃ satyaṃ satyaṃ hi śaunaka
nadyaśca nāryaśca samasvabhāvāḥ svatantrabhāve gamanādike ca
toyaiśca doṣaiśca nipātayanti nadyo hi kūlāni kulāni nāryaḥ
nadī pātayate kūlaṃ nārī pātayate kulam
nārīṇāṃ ca nadīnāṃ ca svacchandā lalitā gatiḥ
nāgnistṛpyati kāṣṭhānāṃ nāpagānāṃ mahodadhiḥ
nāntakaḥ sarvabhūtānāṃ na puṃsāṃ vāmalocanāḥ
na tṛptirasti śiṣṭānāmiṣṭānāṃ priyavādinām
sukhānāṃ ca sutānāṃ ca jīvitasya varasya ca
rājā na tapto dhanasaṃcayena na sāgarastṛptimagājjalena
na paṇḍitastṛpyati bhāṣitena tṛptaṃ na cakṣurnṛpadarśanena
svakarmadharmārjitajīvitānāṃ śāstreṣu dāreṣu sadā ratānām
jitendriyāṇāmatithipriyāṇāṃ gṛhe 'pi mokṣaḥ puruṣottamānām
mano'nukūlāḥ pramadā rūpavatyaḥ svalaṃkṛtāḥ
vasaḥ prāsādapṛṣṭheṣu svargaḥ syācchubhakarmaṇaḥ
na dānena na mānena nārjavena na savayā
na śastreṇa na śāstreṇa sarvathā viṣamā striyaḥ
śanairvidyā śanairthāḥ śanaiḥ parvatamāruhet
śanaiḥ kāmaṃ ca dharmaṃ ca pañcaitāni śanaiḥ śanaiḥ
śāśvataṃ devapūjādi vipradānaṃ ca śāśvatam
śāśvataṃ saguṇā vidyā suhṛnmitraṃ ca śāśvatam
ye bālabhāvānna paṭhanti vidyāṃ ye yauvanasthā hy adhanātmadārāḥ
te śocanīyā iha jīvaloke manuṣyarūpeṇa mṛgāścaranti
paṭhane bhojane cittaṃ na kuryācchāstrasevakaḥ
sudūramapi vidyārtho vrajedgaruḍavegavān
ye bālabhāve na paṭhanti vidyāṃ kāmāturā yauvananaṣṭavittāḥ
te vṛddhabhāve paribhūyamānāḥ saṃdahyamānāḥ śiśire yathābjam
tarke 'pratiṣṭhā śrutayo vibhinnāḥ nāsāvṛṣiryasya mataṃ na bhinnam
dharmasya tattvaṃ nihitaṃ guhāyāṃ mahājano yena gataḥ sa panthāḥ
ākārair iṅgitairgatyā ceṣṭayā bhāṣitena ca
netravakravikārābhyāṃ lakṣyate 'ntargataṃ manaḥ
anuktamapyūhati paṇḍito janaḥ pareṅgitajñānaphalā hi buddhayaḥ
udīrito 'rthaḥ paśunāpi gṛhyate hayāśca nāgāśca vahanti darśitam
arthādbhraṣṭastīrthayātrāṃ tu gacchetsatyādbhraṣṭo rauravaṃ vai vrajecca
yogādbhraṣṭaḥ satyaghṛtiṃ ca gacchedrājyādbhraṣṭo mṛgayāyāṃ vrajecca
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bṛhadṛnītisāre navottaraśatatamo 'dhyāyaḥ
sūta uvāca
yo dhruvāṇi parityajya hyadhruvāṇi niṣevate
dhruvāṇi tasya naśyanti hyadhruvaṃ naṣṭameva ca
vāgyantrahīnasya narasya vidyā śastraṃ yathā kāpuruṣasya haste
na tuṣṭimutpādayate śarīre hyandhasya dārā iva darśanīyāḥ
bhojye bhojanaśaktiśca ratiśaktirvarastriyaḥ
vibhave dānaśaktiśca nālpasya tapasaḥ phalam
agnihotraphalā vedāḥ śīlavṛttiphalaṃ śubham
ratiputraphalā dārā dattabhuktaphalaṃ dhanam
varayetkulajāṃ prājño virūpāmapi kanyakām
surūpāṃ sunitambāṃ ca nākulīnāṃ kadācana
arthenāpi hi kiṃ tena yasyānarthe tu saṃgatiḥ
ko hi nāma śikhājātaṃ pannagasya maṇiṃ haret
havirduṣṭakuladvāhyaṃ bālādapi subhāṣitam
amedhyātkāñcanaṃ grāhyaṃ strīratnaṃ duṣkulādapi
viṣādapyamṛtaṃ grāhyamamedhyādapi kāñcanam
nīcādapyuttamāṃ vidyāṃ strīratnaṃ duṣkulādapi
na rājñā saha mitratvaṃ na sarpo nirviṣaḥ kvacit
na kulaṃ nirmalaṃ tatra strījano yatra jāyate
kule niyojayedbhaktaṃ putraṃ vidyāsu yojayet
vyasane yojayecchatrumiṣṭaṃ dharme niyojayet
sthāneṣveva prayoktavyā bhṛtyāścābharaṇāni ca
na hi cūḍāmaṇiḥ pāde śobhate vai kadācana
cūḍāmaṇiḥ samudro 'gnirghaṇṭā cākhaṇḍamambaram
athavā pṛthivīpālo mūrdhni pāde pramādataḥ
kusumastabakasyeva dve gatī tu manasvinaḥ
mūrdhni vā sarvalokānāṃ śīrṣataḥ patito vane
kanakabhūṣaṇasaṃgrahaṇocito yadi maṇistrapuṇi pratibadhyate
na ca virauti na cāpi sa śobhate bhavati yojayiturvacanīyatā
vājivāraṇalauhānāṃ kāṣṭhapāṣāṇavāsasām
nārīpuruṣatoyānāmantaraṃ mahadantaram
kadarthitasyāpi hi dhairyavṛtterna śakyate sarvaguṇapramāthaḥ
adhaḥ khalenāpi kṛtasya vahnernādhaḥ śikhā yāti kadācideva
na sadaśvaḥ kaśāghātaṃ siṃho na gajagarjitam
vīro vā paranirdiṣṭaṃ na sahedbhīmaniḥsvanam
yadi vibhavavihīnaḥ pracyuto vāśu daivānna tu khalajanasevāṃ kāṅkṣayennaiva nīcām
na tṛṇamadanakārye sukṣudhārto 'tti siṃhaḥ pibati rudhiramuṣṇaṃ prāyaśaḥ kuñjarāṇām
sakṛdduṣṭaṃ ca yo mitraṃ punaḥ saṃdhātumicchati
sa mṛtyumeva gṛhṇīyādgarbhamaśvatarī yathā
śatrorapatyāni priyaṃvadāni nopekṣitavyāni budhairmanuṣyaiḥ
tānyeva kāleṣu vipatkarāṇi viṣasya pātrāṇyapi dāruṇāni
upakāragṛhītena śatruṇā śatrumuddharet
pādalagnaṃ karasthena kaṇṭakenaiva kaṇṭakam
apakāraparānnityaṃ cintayenna kadācana
svayameva patiṣyanti kūlajātā iva drumāḥ
anarthā hyartharūṣāśca arthāścānartharūpiṇaḥ
bhavanti te vināśāya daivāyattasya vai sadā
kāryakālocitā pāpā matiḥ saṃjāyate hi vai
sānukūle tu daive śaṃ puṃsaḥ sarvatra jāyate
dhanaprayogakāryeṣu tathā vidyāgameṣu ca
āhāre vyavahāre ca tyaktalajjaḥ sadā bhavet
dhaninaḥ śrotriyo rājā nadī vaidyastu pañcamaḥ
pañca yatra na vidyante na kuryāttatra saṃsthitim
lokayātrā bhayaṃ lajjā dākṣiṇyaṃ dānaśīlatā
pañca yatra na vidyante na tatra divasaṃ vaset
kālavicchrotriyo rājā nadī sādhuśca pañcamaḥ
ete yatra na vidyante tatra vāsaṃ na kārayet
naikatra pariniṣṭhāsti jñānasya kila śaunaka
sarvaḥ sarvaṃ na jānāti sarvajño nāsti kutracit
na sarvavitkaścidihāsti loke nātyantamūrkho bhuvi cāpi kaścit
jñānena nīcottamamadhyamena yo 'yaṃ vijānāti sa tena vidvān
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bṛhadṛ nītisāre daśottaraśatatamo 'dhyāyaḥ
sūta uvāca
pārthivasya tu vakṣyāmi bhṛtyānāṃ caiva lakṣaṇam
sarvāṇi hi mahīpālaḥ samyaṅnityaṃ parīkṣayet
rājyaṃ pālayate nityaṃ satyadharmaparāyaṇaḥ
nirjitya parasainyāni kṣitaṃ dharmeṇa pālayet
puṣpātpuṣpaṃ vicinvīta mūlacchedaṃ na kārayet
mālākāra ivāraṇye na yathāṅgārakārakaḥ
dogdhāraḥ kṣīrabhuñjānā vikṛtaṃ tanna bhuñjate
pararāṣṭraṃ mahīpālairbhoktavyaṃ na ca dūṣayet
nodhaś chindyāttu yo dhenvāḥ kṣārārtho labhate payaḥ
evaṃ rāṣṭraṃ prayogeṇa pīḍyamānaṃ na vardhate
tasmātsarvaprayatnena pṛthivīm anupālayet
pālakasya bhavedbhūmiḥ kīrtirāyuryaśo balam
abhyarcya viṣṇuṃ dharmātmā gobrāhmaṇahite rataḥ
prajāḥ pālayituṃ śaktaḥ pārthivo vijitendriyaḥ
aiśvaryamadhruvaṃ prāpya rājā dharme matiṃ caret
kṣaṇena vibhavo naśyennātmāyattaṃ dhanādikam
satyaṃ manoramāḥ kāmāḥ satyaṃ ramyā vibhūtayaḥ
kintu vai vanitāpāṅgabhaṅgilolaṃ hi jīvitam
vyāghrīva tiṣṭhati jarā paritarjayantī rogāśca śatrava iva prabhavanti gātre
āyuḥ parisravati bhinnaghaṭādivāmbho loko na cātmahitamācaratīha kaścit
niḥśaṅkaṃ kiṃ manuṣyāḥ kuruta parahitaṃ yuktamagre hitaṃ yanmodadhvaṃ kāminībhirmadanaśarahatā mandamandātidṛṣṭyā
mā pāpaṃ saṃkurudhvaṃ dvijahariparamāḥ saṃbhajadhvaṃ sadaiva āyur niḥśeṣameti skhalati jalaghaṭībhūtamṛtyucchalena
mātṛvatparadāreṣu paradravyeṣu loṣṭavat
ātmavat sarvabhūteṣu yaḥ paśyati sa paṇḍitaḥ
etadarthaṃ hi viprendrā rājyamicchanti bhūbhṛtaḥ
yadeṣāṃ sarvakāryeṣu vaco na pratihanyate
etadarthaṃ hi kurvanti rājāno dhanasañcayam
rakṣayitvā tu cātmānaṃ yaddhanaṃ taddvijātaye
oṅkāraśabdo viprāṇāṃ yena rāṣṭraṃ pravardhate
sa rājā vardhate yogādvyādhibhiśca na badhyate
asamarthāśca kurvanti munayo dravyasañcayam
kiṃ punastu mahīpālaḥ putravatpālayanprajāḥ
yasyārthāstasya mitrāṇi yasyārthāstasya bāndhavāḥ
yasyārthāḥ sa pumāṃlloke yasyārthāḥ sa ca paṇḍitaḥ
tyajanti mitrāṇi dhanairvihīnaṃ putrāśca dārāśca suhṛjjanāśca
te cārthavantaṃ punarāśrayanti hyartho hi loke puruṣasya bandhuḥ
andhā hi rājā bhavati yastu śāstravivarjitaḥ
andhaḥ paśyati cāreṇa śāstrahīno na paśyati
yasya putrāśca bhṛtyāśca mantriṇaśca purohitāḥ
indriyāṇi prasuptāni tasya rājyaṃ ciraṃ na hi
yenārjitāstrayo 'pyo 'pyete putrā bhṛtyāśca bāndhavāḥ
jitā tena samaṃ bhūpaiścaturabdhirvasundharā
laṅghayecchāstrayuktāni hetuyuktāni yāni ca
sahi naśyati vai rājā iha loke paratra ca
manastāpaṃ na kurvīta āpadaṃ prāpya pārthivaḥ
samabuddhiḥ prasannātmā prasannātmā sukhaduḥkhe samo bhavet
dhīrāḥ kaṣṭamanuprāpya na bhavanti viṣādinaḥ
praviśya vadanaṃ rāhoḥ kiṃ nodati punaḥ śaśī
dhigdhik śarīrasukhalālitamānaveṣu mā khedayeddhanakṛśaṃ hi śarīrameva
saddārakā hyadhanapāṇḍusutāḥ śrutā hi duḥkhaṃ vihāya punareva sukhaṃ prapannāḥ
gandharvavidyāmālokya vādyaṃ ca gaṇikāgaṇān
dhanurvedārthaśāstrāṇi loke rakṣecca bhūpatiḥ
kāraṇena vinā bhṛtye yastu kupyati pārthivaḥ
sa gṛhṇāti viṣonmādaṃ kṛṣṇasarpavisarjitam
cāpalādvārayeddṛṣṭiṃ mithyāvākyaṃ ca vārayet
mānave śrotriye caiva bhṛtyavarge sadaiva hi
līlāṃ karoti yo rājā bhṛtyasvajanagarvitaḥ
śāsane sarvadā kṣipraṃ ripubhiḥ paribhūyate
huṅkāre bhṛkuṭīṃ naiva sadā kurvīta pārthivaḥ
vinā doṣeṇa yo bhṛtyān rājādhamaṇa śāsti ca
līlāsukhāni bhogyāni tyajediha mahīpatiḥ
sukhapravṛttaiḥ sādhyantai śatravo vigrahe sthitaiḥ
udyogaḥ sāhasaṃ dhairyaṃ buddhiḥ śaktiḥ parākramaḥ
ṣaḍvidho yasya utsāhastasya devo 'pi śaṅkate
udyogena kṛte kārye siddhir yasya na vidyate
daivaṃ tasya pramāṇaṃ hi kartavyaṃ pauruṣaṃ sadā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bṛhadṛ nītisāre ekādaśottaraśatatamo 'dhyāyaḥ
sūta uvāca
bhṛtyā bahuvidhā jñeyā uttamādhamamadhyamāḥ
niyoktavyā yathārheṣu trividheṣveva karmasu
bhṛtye parīkṣaṇaṃ vakṣye yasya yasya hi yo guṇaḥ
tamimaṃ sampravakṣyāmi ye yathākathitaṃ kila
yathā caturbhiḥ kanakaṃ parīkṣyate nigharṣaṇacchedanatāpatāḍanaiḥ
tathā caturbhirbhṛtakaṃ parīkṣayed vatena śīlena kalena karmaṇā
kulaśīlaguṇopetaḥ satyadharmaparāyaṇaḥ
rūpavānsuprasannaśca kośādhyakṣo vidhīyate
mūlyarūpaparīkṣākṛdbhaved ratnaparīkṣakaḥ
balābalaparijñātā senādhyakṣo vidhīyate
iṅgitākāratattvajño balavān priyadarśanaḥ
apramādī pramāthī ca pratīhāraḥ sa ucyate
medhāvī vākpaṭuḥ prājñaḥ satyavādī jitendriyaḥ
sarvaśāstrasamālokī hyeṣa sādhuḥ sa lekhakaḥ
buddhimānmatimāṃścaiva paracittopalakṣakaḥ
krūro yathoktavādī ca eṣa dūto vidhīyate
samastasmṛtiśāstrajñaḥ paṇḍito 'tha jitendriyaḥ
śauryavīryaguṇopeto dharmādhyakṣo vidhīyate
pitṛpaitāmaho dakṣaḥ śāstrajñaḥ satyavācakaḥ
śuciśca kaṭhinaścaiva sūpakāraḥ sa ucyate
āyurvedakṛtābhyāsaḥ sarveṣāṃ priyadarśanaḥ
āyuḥśīlaguṇopeto vaidya eva vidhīyate
vedavedāṅgatattvajño japahomaparāyaṇaḥ
āśīrvādaparo nityameṣa rājapurohitaḥ
lekhakaḥ pāṭhakaścaiva gaṇakaḥ pratirodhakaḥ
ālasyayuktaś ced rājā karma saṃvarjayetsadā
dvijihvamudvegakaraṃ krūramekāntadāruṇam
khalasyāheśca vadanamapakārāya kevalam
durjanaḥ parihartavyo vidyayālaṃkṛto 'pi san
maṇinā bhūṣitaḥ sarpaḥ kimasau na bhayaṅkaraḥ
akāraṇaviṣkṛtakopadhāriṇaḥ khalādbhayaṃ kasya na nāma jāyate
viṣaṃ mahāherviṣamasya durvacaḥ saduḥsahaṃ saṃnipatet sadā mukhe
tulyārthaṃ tulyasāmarthyaṃ marmajñaṃ vyavasāyinam
ardharājyaharaṃ bhṛtyaṃ yo hanyātsa na hanyate
śūratvayuktā mṛdumandavākyā jitendriyāḥ satyaparākramāśca
prāgeva paścādviparītarūpā ye te tu bhṛtyā na hitā bhavanti
nirālasyāḥ susaṃtuṣṭāḥ pratibodhakāḥ
sukhaduḥkhasamā dhīrā bhṛtyā lokeṣu durlabhāḥ
kṣāntistayavihīnaśca krūrabuddhiśca nindakaḥ
dāmbhikaḥ kapaṭī caiva śaṭhaśca spṛhayānvitaḥ
aśakto bhayabhītaśca rājñā tyaktavya eva saḥ
susandhānāni cāstrāṇi śastrāṇi vividhāni ca
durge praveśitavyāni tataḥ śatruṃ nipātayet
ṣaṇmāsamatha varṣaṃ vā sandhiṃ kuryānnarādhipaḥ
paśyan saṃcitam ātmānaṃ punaḥ śatruṃ nipātayet
mūrkhānniyojayedyastu trayo 'pyete mahīpateḥ
ayaśaścārthanāśaśca narake caiva pātanam
yat kiṃcit kurute karma śubhaṃ vā yadi vāśubham
tena sma vardhate rājā sūkṣmato bhṛtyakāryataḥ
tasmādbhūmīśvaraḥ prājñaṃ dharmakāmārthasādhane
niyojayeddhi satataṃ gobrāhmaṇahitāya vai
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bṛhaspatyuktanītisāre dvādaśottarakaśatatamo 'dhyāyaḥ
sūta uvāca
guṇavantaṃ niyuñjīta guṇahīnaṃ vivarjayet
paṇḍitasya guṇāḥ sarve mūrkhe doṣāśca kevalāḥ
sadbhirāsīta satataṃ sadbhiḥ kurvīta saṃgatim
sadbhirvivādaṃ maitrīṃ ca nāsadbhiḥ kiṃcid ācaret
paṇḍitaiśca virnātaiśca dharmaśaiḥ satyavādibhiḥ
bandhastho 'pi tiṣṭhecca na tu rājye khalaiḥ saha
sāvaśeṣāṇi kāryāṇi kuvatrarthe yujyate
tasmātsarvāṇi kāryāṇi sāvaśeṣāṇi kārayet
madhuheva duhet sāraṃ kusumaṃ ca na ghātayet
vatsāpekṣī duhet kṣīraṃ bhūmiṃ gāṃ caiva pārthivaḥ
yathākrameṇa puṣpebhyaścinute madhu ṣaṭpadaḥ
tathā vittam upādāya rājā kurvīta sañcayam
valmīkaṃ madhujālaṃ ca śuklaṇkṣe tu candramāḥ
rājadravyaṃ ca bhaikṣyaṃ ca stokaṃ stokaṃ pravardhate
arjitasya kṣayaṃ dṛṣṭā sampradattasya sañcayam
avandhyaṃ divasaṃ kuryād dānādhyayanakarmasu
vane 'pi doṣāḥ prabhavanti rāgiṇāṃ gṛhe 'pi pañcendriyanigrahastapaḥ
akutsite karmaṇi yaḥ pravartate nivṛttarāgasya gṛhaṃ tapovanam
satyena rakṣyate dharmo vidyā yogena rakṣyate
mṛjayā rakṣyate pātraṃ kulaṃ śalina rakṣyate
varaṃ vindhyāṭavyāṃ nivasanamabhuktasya maraṇaṃ varaṃ sarpākīrṇe śayanamatha kūpe nipatanam
varaṃ bhrāntāvarte sabhayajalamadhye praviśanaṃ na tu svīye pakṣe hi dhanam aṇu dehīti kathanam
bhāgyakṣayeṣu kṣīyante nopabhogena sampadaḥ
pūrvārjite hi sukṛte na naśyanti kadācana
viprāṇāṃ bhūṣaṇaṃ vidyā pṛthivyā bhūṣaṇaṃ nṛpaḥ
nabhaso bhūṣaṇaṃ candraḥ śīlaṃ sarvasya bhūṣaṇam
ete te candratulyāḥ kṣitipatitanayā bhīmasenārjunādyāḥ śūrāḥ satyapratijñā dinakaravapuṣaḥ keśavenopagūḍhāḥ
te vai duṣṭagrahasthāḥ kṛpaṇavaśagatā bhaikṣyacaryāṃ prayātāḥ ko vā kasminsamartho bhavati vidhivaśād bhrāmayet karmarekhā
brahmā yena kulālavanniyamito brahmāṇḍabhāṇḍodare viṣṇuryena daśāvatāragahane kṣipto mahāsaṅkaṭe
rudro yena kapālapāṇipuṭake bhikṣāṭanaṃ kāritaḥ sūryo bhrāmyati nityameva gagane tasmai namaḥ karṇaṇe
dātā balir yācako murārirdānaṃ mahī vipramukhasya madhye
dattvā phalaṃ bandhanameva labdhaṃ namo 'stu te daiva yatheṣṭakāriṇe
mātā yadi bhavellakṣmīḥ pitā sākṣājjanārdanaḥ
kubuddhau pratipattiś cet tasmin daṇḍaḥ patetsadā
yena yena yathā yadvatpurā karma suniścitam
tattadevāntarā bhuṅkte svayamāhitamātmanā
ātmanā vihitaṃ duḥkhamātmanā vihitaṃ sukham
garbhaśayyāmupādāya bhuṅkte vai paurvadaihikam
na cāntarikṣe na samudramadhye na parvatānāṃ vivarapraveśe
na mātṛmūrdhni pradhṛtas tathāṅke tyaktuṃ kṣamaḥ karma kṛtaṃ naro hi
dugastrikūṭaḥ parikhā samudro rakṣāṃsi yodhāḥ paramā ca vṛttiḥ
śāstraṃ ca vai tūśanasā pradiṣṭaṃ sa rāvaṇaḥ kālavaśādvinaṣṭaḥ
yasminvayasi yatkāle yaddivā yacca vā niśi
yanmuhūrte kṣaṇe vāpi tattathā na tadanyathā
gacchanti cāntarikṣe vā praviśanti mahītale
dhārayanti diśaḥ sarvā nādattamupalabhyate
purādhītā ca yā vidyā purā dattaṃ ca yaddhanam
purā kṛtāni karmāṇi hyagre dhāvanti dhāvataḥ
karmāṇyatra pradhānāni samyagṛkṣe śubhagrahe
vasiṣṭhakṛtalagnāpi jānakī duḥkhabhājanam
sthūlajaṅgho yadā rāmaḥ śabdagāmī ca lakṣmaṇaḥ
ghanakeśī yadā sītā trayaste duḥkhabhājanam
na pituḥ karmaṇā putraḥ pitā vā putrakarmaṇā
svayaṃ kṛtena gacchanti svayaṃ baddhāḥ svakarmaṇā
karmajanyaśarīreṣu rogāḥ śarīramānasāḥ
śarā iva patantīha vimuktā dṛḍhadhanvibhiḥ
anyathā śāstragarbhiṇyā dhiyā dhīro 'rthamīhate
svāmivatprākkṛtaṃ karma vidadhāti tadanyathā
bālo yuvā ca vṛddhaśca yaḥ karoti śubhāśubham
tasyāntasyām avasthāyāṃ bhuṅkte janmani janmani
anīkṣamāṇo 'pi naro videśastho 'pi mānavaḥ
svakarmapātavātena nīyate yatra tatphalam
prāptavyamarthaṃ labhate manuṣyo devo 'pi taṃ vārayituṃ na śaktaḥ
ato na śocāmi na vismayo me lalāṭalekhā na punaḥ prayāti yadasmadīyaṃ na tu tat pareṣām
sarpaḥ kūpe gajaḥ skandhe bila ākhuśca dhāvati
naraḥ śīghratarādeva karmaṇaḥ kaḥ palāyate
nālpā bhavati sadvidyā dīyamānāpi vardhate
kūpasthamiva pānīyaṃ bhavatyeva bahūdakam
ye 'rthā dharmeṇa te satyā ye 'dharmeṇa gatāḥ śriyaḥ
dharmārthaś ca mahāṃlloke tatsmṛtvā hyarthakāraṇāt
annārtho yāni duḥkhāni karoti kṛpaṇo janaḥ
tānyeva yadi dharmārtho na bhūyaḥ kleśabhājanam
sarveṣāmeva śaucānāmannaśaucaṃ viśiṣyate
yo 'nnārthaiḥ śuciḥ śaucānna mṛdā vāriṇā śuciḥ
satyaṃ śaucaṃ manaḥ śaucaṃ śaucamindriyanigrahaḥ
sarvabhūte dayā śaucaṃ jalaśaucaṃ ca pañcamam
yasya satyaṃ ca śaucaṃ ca tasya svargo na durlabhaḥ
satyaṃ hi vacanaṃ yasya so 'śvamedhādviśiṣyate
mṛttikānāṃ sahasreṇa codakānāṃ śatena hi
na śudhyati durācāro bhāvopahatacetanaḥ
yasya hastau ca pādau ca manaścaiva susaṃyatam
vidyā tapaśca kīrtiśca sa tīrthaphalamaśnute
na prahṛṣyati saṃmānairnāvamānaiḥ prakupyati
na kruddhaḥ paruṣaṃ brūyādetatsādhostu lakṣaṇam
daridrasya manuṣyasya prājñasya madhurasya ca
kāle śrutvā hitaṃ vākyaṃ na kaścitparituṣyati
na mantrabalavīryeṇa prajñayā pauruṣeṇa ca
alabhyaṃ labhyate martyaistatra kā parivedanā
ayācito mayā labdhaḥ punarmatpreṣaṇādgataḥ
yatrāgatastatra gatastatra kā parivedanā
ekavṛkṣe sadā rātrau nānāpakṣisamāgamaḥ
prabhāte 'nyadiśo yānti kā tatra parivedanā
ekasārthaprayātānā sarveṣāṃ tatra gāminām
yastvekastvarito yāti kā tatra parivedanā
avyaktādīni bhūtāni vyaktamadhyāni śaunaka
avyaktanidanānyenava kā tatra parivedanā
nāprāptakālo mriyate viddhaḥ śaraśatairapi
kuśāgreṇa tu saṃspṛṣṭaṃ prāptakālo na jīvati
labdhavyānyeva labhate gantavyānyeva gacchati
prāptavyānyeva prāpnoti duḥkhāni ca sukhāni ca
tattatprāpnoti puruṣaḥ kiṃ pralāpaiḥ kariṣyati
ācodyamānāni yathā puṣpāṇi ca phalāni ca
svakālaṃ nātivartante tathā karma purākṛtam
śīlaṃ kulaṃ naiva na caiva vidyā jñānaṃ guṇā naiva na bījaśuddhiḥ
bhāgyāni pūrvaṃ tapasārjitāni kāle phalantyasya yathaiva vṛkṣāḥ
tatra mṛtyuryatra hantā tatra śrīryatra sampadaḥ
tatra tatra svayaṃ yāti preryamāṇaḥ svakarmabhiḥ
bhūtapūrvaṃ kṛtaṃ karma kartāramanutiṣṭhati
yathā dhenusahasreṣu vatso vindanti mātaram
evaṃ pūrvakṛtaṃ karma kartāramanutiṣṭhati
sukṛtaṃ bhuṅkṣva cātmīyaṃ mūḍha kiṃ paritapyase
yathā pūrvakṛtaṃ karma śubhaṃ vā yadi vāśubham
tathā janmāntare tadvai kartāram anugacchati
nīcaḥ sarṣapamātrāṇi paracchidrāṇi paśyati
ātmano balivamātrāṇi paśyannapi na paśyati
rāgadveṣādiyuktānāṃ na sukhaṃ kutracid dvija
vicārya khalu paśyāmi tatsukhaṃ yatra nirvṛtiḥ
yatra sneho bhayaṃ tatra sneho duḥkhasya bhājanam
snehamūlāni duḥkhāni tasmiṃstyakte mahatsukham
śarīramevāyatanaṃ duḥkhasya ca sukhasya ca
jīvitaṃ ca śarīraṃ ca jātyaiva saha jāyate
sarvaṃ paravaśaṃ duḥkhaṃ sarvam ātmavaśaṃ sukham
etadvidyātsamāsena lakṣaṇaṃ sukhaduḥkhayoḥ
sukhasyānantaraṃ duḥkhaṃ duḥkhasyānantaraṃ sukham
sukhaṃ duḥkhaṃ manuṣyāṇāṃ cakravatparivartate
yadgataṃ tadatikrāntaṃ yadi syāttacca dūrataḥ
vartamānena varteta na sa śokena bādhyate
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bṛhadṛ nītisāre trayodaśottaraśatatamo 'dhyāyaḥ
sūta uvāca
na kaścitkasyacinmitraṃ na kaścitkasyacidripuḥ
kāraṇādeva jāyante mitrāṇi ripavastathā
śokatrāṇaṃ bhayatrāṇaṃ prītiviśvāsabhājanam
kena ratnāṃmadaṃ sṛṣṭaṃ mitramityakṣaradvayam
sakṛduccaritaṃ yena harirityakṣaradvayam
baddhaḥ parikarastena mokṣāya gamanaṃ prati
na mātari na dāreṣu na sodarye na cātmaje
viśvāsastādṛśaḥ puṃsāṃ yādṛṅmitre svabhāvaje
yadicchecchāśvatīṃ prītiṃ trīndoṣānparivarjayet
dyūtam arthaprayogaṃ ca parokṣe dāradarśanam
mātrā svasrā duhitrā vā na viviktāsano vaset
balavānindriyagrāmo vidvāṃsamapi karṣati
viparītaratiḥ kāmaḥ svāyateṣu na vidyate
yathopāyo vadho daṇḍastathaiva hyanuvartate
api kalpānilasyaiva turagasya mahodadheḥ
śakyate prasaro boddhuṃ na hy araktasya cetasaḥ
kṣaṇo nāsti raho nāsti nāsti prārthayitā janaḥ
tena śaunaka nārīṇāṃ satītvamupajāyate
ekaḥ vai sevate nityam anyaś cetapi rocate
puruṣāṇāmalābhena nārī caiva pativratā
jananī yāni kurute rahasyaṃ madanāturā
sutaistāni na cintyāni śīlavipratipattibhiḥ
parādhīnā nidrā parahṛdayakṛtyānusaraṇaṃ sadā helā hāsyaṃ niyatamapi śokena rahitam
paṇe nyastaḥ kāyo viṭajanakhurairdāritagalo bahūtkaṇṭhavṛtirjagati gaṇikrāyā bahumataḥ
agnirāpaḥ striyo mūrkhāḥ sarpā rājakulāni ca
nityaṃ paropasevyāni sadyaḥ prāṇaharāṇi ṣaṭ
kiṃ citraṃ yadi vedaśāstrakuśalo vipro bhavetpaṇḍitaḥ kiṃ citraṃ yadi daṇḍanītikuśalo rājā bhaveddhārmikaḥ
kiṃ citraṃ yadi rūpayauvanavatī sādhvī bhavetkāminī taccitraṃ yadi nirdhano 'pi puruṣaḥ pāpaṃ na kuryāt kvacit
nātmacchidraṃ pare dadyādvidyācchidraṃ parasya ca
gūhetkūrma ivāṅgāni parabhāvaṃ ca lakṣayet
pātālatalavāsinya uccaprākārasaṃsthitāḥ
yadi no cikurodbhedāllabhyante kaiḥ striyo na hi
samadharmā hi marmajñastīkṣṇaḥ svajanakaṇṭakaḥ
na tathā bādhate śatruḥ kṛtavairo bahiḥ sthitaḥ
sa paṇḍito yo hyanuñjayedvai miṣṭena bālaṃ viniyena śiṣṭam
arthena nārīṃ tapasā hi devānsarvāṃśca lokāṃśca susaṃgraheṇa
chalena mitraṃ kaluṣeṇa dharmaṃ paropatāpena samṛddhibhāvanam
sukhena vidyāṃ puruṣeṇa nārīṃ vāñchanti vai ye na ca paṇḍitāste
phalārthī phalinaṃ vṛkṣaṃ yaśchindyāddurmatirnaraḥ
niṣphalaṃ tasya vai kāryaṃ mahādoṣamavāpnuyāt
sadhano hi tapasvī ca dūrato vai kṛtaśramaḥ
madyapastrī satītyevaṃ vipra na śraddadhāmyaham
na viśvasedaviśvaste mitrasyāpi na viśvaset
kadācitkupitaṃ mitraṃ sarvaṃ guhyaṃ prakāśayet
sarvabhūteṣu viśvāsaḥ sarvabhūteṣu sāttvikaḥ
svabhāvam ātmanā gūhedetatsādhorhi lakṣaṇam
yasminkasminkṛte kārye kartāramanuvartate
sarvathā vartamāno 'pi dhairyabuddhiṃ tu kārayet
vṛddhāḥ striyo navaṃ madyaṃ śuṣkaṃ māṃsaṃ trimūlakam
rātrau dadhi divā svapnaṃ vidvānṣaṭ parivarjayet
viṣaṃ goṣṭhī daridrasya vṛddhasya taruṇī viṣam
viṣaṃ kuśikṣitā vidyā ajīrṇe bhojanaṃ viṣam
priyaṃ gānamakuṇṭhasya nīcasyoccāsanaṃ priyam
priyaṃ dānaṃ daridrasya bhūnaś ca taruṇī priyā
atyambupānaṃ kaṭhināśanaṃ ca dhātukṣayo vegavidhāraṇaṃ ca
divāśayo jāgaraṇaṃ ca rātrau ṣaḍbhirnarāṇāṃ nivasanti rogāḥ
bālātapaś cāpy atimaithunaṃ ca śmaśānadhūmaḥ karatāpanaṃ ca
rajasvalāvaktranirīkṣaṇaṃ ca sudīrghamāyur nanukarṣayecca
śuṣkaṃ māṃsaṃ striyo vṛddhā bālārkastaruṇaṃ dadhi
prabhāte maithunaṃ nidrā sadyaḥ prāṇaharāṇi ṣaṭ
sadyaḥ pakvaghṛtaṃ drākṣā bālā strī kṣīrabhojanam
uṣṇodakaṃ tarucchāyā sadyaḥ prāṇaharāṇi ṣaṭ
kūpodakaṃ vaṭacchāyā nārīṇāṃ ca payodharaḥ
śītakāle bhaveduṣṇamuṣṇakāle ca śītalam
trayo balakarāḥ sadyo bālābhyaṅgasubhojanam
trayo balaharāḥ sadyo hyadhvā ve maithunaṃ jvaraḥ
śuṣkaṃ māṃsaṃ payo nityaṃ bhāryāmitraiḥ sahaiva tu
na bhoktavyaṃ nṛpaiḥ sārdhaṃ viyogaṃ kurute kṣaṇāt
kucelina dantamalopadhāriṇaṃ bahvāśinaṃ niṣṭhuravākyabhāṣiṇam
sūryodaye hyastamaye 'pi śāyinaṃ vimuñcati śrīrapi cakrapāṇinam
nityaṃ chedas tṛṇānāṃ dharaṇivilekhanaṃ pādayoścāpamārṣṭiḥ dantānāmapyaśaucaṃ malinavasanatā rūkṣatā mūrdhajānām
dve saṃdhye cāpi nidrā vivasanaśayanaṃ grāsahāsātirekaḥ svāṅge pīṭhe ca vādyaṃ nidhanamupanayetkeśavasyāpi lakṣmīm
śiraḥ sudhautaṃ caraṇau sumārjitau varāṅganāsevanamalpabhojanam
anagnaśāyitvamaparvamaithunaṃ cirapranaṣṭāṃ śriyamānayanti ṣaṭ
yasya kasya tu puṣpasya pāṇāḍarasya viśeṣataḥ
śirasā dhāryamāṇasya hyalakṣmīḥ pratihanyate
dīpasya paścimā chāyā chāyā śayyāsanasya ca
rajakasya tu yattīrthalakṣmīstatra tiṣṭhati
bālātapaḥ pretadhūmaḥ strī vṛddhā taruṇaṃ dadhi
āyuṣkāmo na seveta tathā saṃmārjanīrajaḥ
gajāśvarathadhānyānāṃ gavāṃ caiva rajaḥ śubham
aśubhaṃ ca vijānīyātkharoṣṭrajāvikeṣu ca
gavāṃ rajo dhānyarajaḥ putrasyāṅgabhavaṃ rajaḥ
etadrajo mahāśastaṃ mahāpātakanāśanam
ajārajaḥ khararajo yattu saṃmārjanīrajaḥ
etadrajo mahāpāpaṃ mahākilbiṣakārakam
śūrpavāto nakhāgrāmbu snānavastramṛjodakam
keśāmbu mārjanīreṇurhanti puṇyaṃ purā kṛtam
viprayorvipravahnyośca dampatyoḥ svāminostathā
antareṇa na gantavyaṃ hayasya vṛṣabhasya ca
strīṣu rājāgnisarpeṣu svādhyāye śatrusevane
bhogāsvādeṣu viśvāsaṃ kaḥ prājñaḥ kartumarhati
na viśvasedaviśvastaṃ viśvastaṃ viśvastaṃ nātiviśvaset
viśvāsādbhayamutpannaṃ mūlādapi nikṛntati
vairiṇā saha saṃdhāya viśvasto yadi tiṣṭhati
sa vṛkṣāgre prasupto hi patitaḥ pratibudhyate
nātyantaṃ mṛdunā bhāvyaṃ nātyantaṃ krūrakarmaṇā
mṛdunaiva mṛduṃ hanti dāruṇenaiva dāruṇam
nātyantaṃ saralairbhāvyaṃ nātyantaṃ mṛdunā tathā
saralāstatra chidyante kubjāstiṣṭhanti pādapāḥ
namanti phalino vṛkṣā namanti guṇino janāḥ
śuṣkavṛkṣāśca mūrkhāśca bhidyante na namanti ca
aprārthitāni duḥkhāni yathaivāyānti yānti ca
mārjāra iva lumpeta tathā prārthayitāra naraḥ
pūrvaṃ paścāccarantyārye sadaiva bahusampadaḥ
viparītamanārye ca yathecchasi tathā cara
ṣaṭkarṇo bhidyate mantraścatuḥkarṇaś ca dhāryate
dvikarṇasya tu mantrasya brahmāpyantaṃ na budhyate
tayā gavā kiṃ kriyate yā na dogdhrī na garbhiṇī
ko 'rthaḥ putreṇa jātena yo na vidvānna dhārmikaḥ
ekenāpi suputreṇa vidyāyuktena dhīmatā
kulaṃ puruṣasiṃhena candreṇa gaganaṃ yathā
ekenāpi suvṛkṣeṇa puṣpitena sugandhinā
vanaṃ suvāsitaṃ sarvaṃ suputreṇa kulaṃ yathā
eko hi guṇavānputro nirguṇena śatena kim
candro hanti tamāṃsyeko na ca jyotiḥsahasrakam
lālayetpañca varṣāṇi daśa varṣāṇi tāḍayet
prāpte tu ṣoḍaśe varṣe putraṃ mitravadācaret
jāyamāno hareddārān vardhamāno hareddhanam
mriyamāṇo haretprāṇānnāsti putrasamo ripuḥ
kecinmṛgamukhā vyāghrāḥ kecidvyāghramukhā mṛgāḥ
tatsvarūpapahijñāne hyaviśvāsaḥ pade pade
ekaḥ kṣamāvatāṃ doṣo dvitīyo nopapadyate
yadenaṃ kṣamayā yuktamaśaktaṃ manyate janaḥ
etadevānumanyeta bhogā hi kṣaṇabhaṅginaḥ
snigdheṣu ca vidagdhasya matayo vai hyanākulāḥ
jyeṣṭhaḥ pitṛsamo bhrātā mṛte pitari śaunaka
sarveṣāṃ sa pitā hi syātsarveṣāmanupālakaḥ
kaniṣṭheṣu ca sarveṣu samatvenānuvartate
samāpabhogajīveṣu yathaivaṃ tanayeṣu ca
bahūnāmalpasārāṇāṃ samavāyo hi dāruṇaḥ
tṛṇairāveṣṭitā rajjustayā nāgo 'pi badhyate
apahṛtya parasvaṃ hi yastu dānaṃ prayacchati
sa dātā narakaṃ yāti yasyārthāstasya tatphalam
devadravyavināśena brahmasvaharaṇena ca
kulānyakulatāṃ yānti brāhmaṇātikrameṇa ca
brahmaghne ca surāpe ca core bhagnavrate tathā
niṣkṛtirvihitā sadbhiḥ kṛtaghne nāsti niṣkṛtiḥ
nāśranti pitaro devāḥ kṣudrasya vṛṣalīpateḥ
bhāryājitasya nāśranti yasyāścopapatirgṛhe
akṛjajñam anāryaṃ ca dīrgharoṣam anārjavam
caturo viddhi cāṇḍālāñjātyā jāyeta pañcamaḥ
nopekṣitavyo durbaddhi śatruralpo 'pyavajñayā
vahniralpo 'pyasaṃhāryaḥ kurute bhasmasājjagat
nave vayasi yaḥ śāntaḥ sa śānta iti me matiḥ
dhātuṣu kṣīyamāṇeṣu śamaḥ kasya na jāyate
panthāna iva viprendra sarvasādhāraṇāḥ śriyaḥ
madīyā iti matvā vai na hi harṣayuto bhavet
cittāyattaṃ dhātuvaśyaṃ śarīraṃ citte naṣṭe dhātavo yānti nāśam
tasmāccittaṃ sarvadā rakṣaṇīyaṃ svasthe citte dhātavaḥ sambhavanti
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bṛhadṛ nītisāre caturdaśottaraśatatamo 'dhyāyaḥ
sūta uvāca
kumāryāṃ ca kumitraṃ ca kurājānaṃ kuputrakam
kukanyāṃ ca kudeśaṃ ca dūrataḥ parivarjayet
dharmaḥ pravrajitastapaḥ pracalitaṃ satyaṃ ca dūraṃ gataṃ pṛthvī vandhyaphalā janāḥ kapaṭino laulye sthitā brāhmaṇāḥ
martyāḥ strīvaśagāḥ striyaśca capalā nīcā janā unnatāḥ hā kaṣṭaṃ khalu jīvitaṃ kaliyuge dhanyā janā ye mṛtāḥ
dhanyāste ye na paśyanti deśabhaṅgaṃ kulakṣayam
paracittagatān dārānputraṃ kuvyasane sthitam
kuputre nirvṛtirnāsti kubhāryāyāṃ kuto ratiḥ
sumitre nāsti viśvāsaḥ kurājye nāsti jīvitam
parānnaṃ ca parasvaṃ ca paraśayyāḥ parastriyaḥ
paraveśmani vāsaśca śakrādapi harecchriyam
ālāpādgātrasaṃsparśātsaṃsargātsaha bhojanāt
āsanācchayanādyānātpāpaṃ saṃkramate nṛṇām
striyo naśyanti rūpeṇa tapaḥ krodhena naśyati
gāvo dvarapracāreṇa śūdrānnena dvijottamaḥ
āsanādekaśayyāyāṃ bhojanāt paṅktisaṅkarāt
tataḥ saṃkramate pāpaṃ ghaṭāddhaṭa ivodakam
lālane bahavo doṣāstāḍane bahavo guṇāḥ
tasmācchiṣyaṃ ca putraṃ ca tāḍayenna tu lālayet
adhvā jarā dehavatāṃ parvatānāṃ jalaṃ jarā
asaṃbhogaśca nārīṇāṃ vastrāṇāmātapo jarā
adhamāḥ kalimicchanti sandhimicchati madhyamāḥ
uttamā mānamicchanti māno hi mahatāṃ dhanam
māno hi mūlamarthasya māne sati dhanena kim
prabhraṣṭamānadarpasya kiṃ dhanena kimāyuṣā
adhamā dhanamicchanti dhanamānau hi madhyamāḥ
uttamā mānamicchanti māno hi mahatāṃ dhanam
vane 'pi siṃhā na namanti kaṃ ca bubhukṣitā māṃsanirīkṣaṇaṃ ca
dhanairvihīnāḥ sukuleṣu jātā na nīcakarmāṇi samārabhante
nābhiṣeko na saṃskāraḥ siṃhasya kriyate vane
nityamūrjitasattvasya svayameva mṛgendratā
vaṇikpramādī bhṛkaśca mānī bhikṣurvilāsī hyadhanaśca kāmī
varāṅganā cāpriyavādinī ca na te ca karmāṇi samārabhante
dātā daridraḥ kṛpaṇo 'rthayuktaḥ puttro 'vidheyaḥ kujanasya sevā
paropakāreṣu narasya mṛtyuḥ prajāyate duścaritāni pañca
kāntāviyogaḥ svajanāpamānaṃ ṛṇasya śeṣaḥ kujanasya sevā
dāridryābhāvād vimukhāśca mitrā vināgninā pañca dahanti tīvrāḥ
cintāsahasreṣu ca teṣu madhye cintāścatasro 'pyasidhāratulyāḥ
nīcāpamānaṃ kṣudhitaṃ kalatraṃ bhāryā viraktā sahajoparodhaḥ
vaśyaśca putre 'rthakarī ca vidyā arogitā sajjanasaṃgatiśca
iṣṭā ca bhāryā vaśavartinī ca duḥkhasya mūloddharaṇāni pañca
kuraṅgamātaṅgapataṅgaṃbhṛgamīnā hatāḥ pañcabhir eva pañca
ekaḥ pramāthī sa kathaṃ na ghātyo yaḥ sevate pañcabhireva pañca
adhīraḥ karkaśaḥ stabdhaḥ kucelaḥ svayamāgataḥ
pañca viprā na pūjyante bṛhaspatisamā api
āyuḥ karma ca vittaṃ ca vidyā nidhanameva ca
pañcaitāni vivicyante jāyamānasya dehinaḥ
parvatārohaṇe toye gokule duṣṭanigrahe
patitasya samutthāne śastāḥ pañca guṇāḥ smṛtāḥ
abhracchāyā khale prītiḥ paranārīṣu saṃgatiḥ
pañcaite hyasthirā bhāvā yauvanāni dhanāni ca
asthiraṃ jīvitaṃ loke asthiraṃ dhanayauvanam
asthiraṃ puttradārādyaṃ dharmaḥ kīrtiryaśaḥ sthiram
śatajīvitam atyalpaṃ rātristasyārdhahāriṇī
vyādhiśokajarāyāsairardhaṃ tadapi niṣphalam
āyurvarṣaśataṃ nṛṇāṃ parimitaṃ rātrau tadardhaṃ gataṃ tasyārdhasthitakiṃcidardham adhikaṃ bālyasya kāle gatam
kiṃcid bandhuviyogaduḥkhamaraṇair bhūpālasevāgataṃ śeṣaṃ vāritaraṅgagarbhacapalaṃ mānena kiṃ māninām
ahorātramayo loke jarārūpeṇa saṃcaret
mṛtyurgrasati bhūtāni pavanaṃ pannago yathā
gacchatastiṣṭhato vāpi jāgrataḥ svapato na cet
sarvasattvahitārthāya paśoriva viceṣṭitam
ahitahitavicāraśūnyabuddheḥ śrutisamaye bahubhirvitarkitasya
udarabharaṇamātratuṣṭabuddheḥ puruṣapaśośca paśośca ko viśeṣaḥ
śaurye tapasi dāne ca yasya na prathitaṃ yaśaḥ
vidyāyāmarthalābhe vā māturuccāra eva saḥ
yajjīvyate kṣaṇamapi prathitaṃ manuṣyairvijñānavikramayaśobhirabhagnamānaiḥ
tannāma jīvitamiti pravadanti tajjñāḥ kāko 'pi jīvati ciraṃ ca baliṃ ca bhuṅkte
kiṃ jīvitena dhanamānavivarjitena mitreṇa kiṃ bhavati bhītisaśaṅkitena
siṃhavrataṃ carata gacchata mā viṣādaṃ kāko 'pi jīvati ciraṃ ca baliṃ ca bhuṅkte
yo vātmanīha na gurau na ca bhṛtyavarge dīne dayāṃ na kurute na ca mitrakārye
kiṃ tasya jīvitaphalena manuṣyaloke kāko 'pi jīvati ciraṃ ca baliṃ ca bhuṅkte
yasya trivargaśūnyāni dinānyāyānti yānti ca
sa lauhakārabhastreva śvasannapi na jīvati
svādhīnavṛtteḥ sāphalyaṃ na parādhīnavartitā
ye parādhīnakarmāṇo jīvanto 'pi ca te mṛtāḥ
supūrā vai kāpuruṣāḥ supūro mūṣikāñjaliḥ
asaṃtuṣṭaḥ kāpuruṣaḥ svalpakenāpi tuṣyati
abhracchāyā tṛṇādagnir no ca sevā patho jalam
veśyārāgaḥ khale prītiḥ ṣaḍete budbudopamāḥ
vācā vihitasārthena loko na ca sukhāyate
jīvitaṃ mānamūlaṃ hi māne mlāne kutaḥ sukham
abalasya balaṃ rājā bālasya ruditaṃ balam
balaṃ mūrkhasya maunaṃ hi taskarasyānṛtaṃ balam
yathāyathā hi puruṣaḥ śāstraṃ samadhigacchati
tathātathāsya medhā syādvijñānaṃ cāsya rocate
yathāyathā hi puruṣaḥ kalyāṇe kurute matim
tathātathā hi sarvatra śliṣyate lokasupriyaḥ
lobhapramādaviśvāsaiḥ puruṣo naśyati tribhiḥ
tasmāllobho na kartavyaḥ pramādo no na viśvaset
tāvadbhayasya bhetavyaṃ yāvadbhayamanāgatam
utpanne tu bhaye tīvre sthātavyaṃ vai hyabhītavat
ṛṇaśeṣaṃ cāgniśeṣaṃ vyādhiśeṣaṃ tathaiva ca
punaḥ punaḥ pravardhante tasmāccheṣaṃ na kārayet
kṛte pratikṛtaṃ kuryāddhiṃsite pratihiṃsitam
na tatra doṣaṃ paśyāmi duṣṭe doṣaṃ samācaret
parokṣe kāryahantāraṃ pratyakṣe priyavādinam
varjayettādṛśaṃ mitraṃ māyāmayamariṃ tathā
durjanasya hi saṃgena sujano 'pi vinaśyati
prasannamapi pānīyaṃ kardamaiḥ kaluṣīkṛtam
sa bhuṅkte sa dvijo bhuṅkte samaśeṣanirūpaṇam
tasmātsarvaprayatnena dvijaḥ pūjyaḥ prayatnataḥ
tadbhujyate yaddvijabhuktaśeṣaṃ sa buddhimānyo na karoti pāpam
tatsauhṛdaṃ yat kriyate parokṣe dambhairvinā yaḥ kriyate sa dharmaḥ
na sā sabhā yatra na santi vṛddhāḥ vṛddhā na te ye na vadanti dharmam
dharmaḥ sa no yatra na satyamasti naitatsatyaṃ yacchalenānuviddham
brāhmaṇo 'pi manuṣyāṇāmādityaścaiva tejasām
śiro 'pi sarvagātrāṇāṃ vratānāṃ satyamuttamam
tanmaṅgalaṃ yatra manaḥ prasannaṃ tajjīvanaṃ yanna parasya sevā
tadarjitaṃ yatsvajanena bhuktaṃ tadgarjitaṃ yatsamare ripūṇām
sā strī yā na madaṃ kuryātsa sukhī tṛṣṇayojjhitaḥ
tanmitraṃ yatra viśvāsaḥ puruṣaḥ sa jitendriyaḥ
tatra muktādarasneho viluptaṃ yatra sauhṛdam
tadeva kevalaṃ ślāghyaṃ yasyātmā kriyate stutau
nadīnāmagnihotrāṇāṃ bhāratasya kalasya ca
mūlānveṣo na kartavyo mūlāddoṣo na hīyate
lavaṇajalāntā nadyaḥ strībhedāntaṃ ca maithunam
paiśunyaṃ janavārtāntaṃ vittaṃ duḥkhatrayāntakam
rājyaśrīr brahmaśāpāntā pāpāntaṃ brahmavarcasam
ācāntaṃ ghoṣavāsāntaṃ kulasyāntaṃ striyā prabho
sarve kṣayāntā nilayāḥ patanāntāḥ samucchrayāḥ
saṃyogā viprayogāntā maraṇāntaṃ hi jīvitam
yadīcchetpunarāgantuṃ nātidūramanuvrajet
udakāntānnivarteta snigdhavarṇācca pādapāt
anāyake na vastavyaṃ na caiva bahunāyake
strīnāyake na vastavyaṃ vastavyaṃ bālanāyake
pitā rakṣati kaumāre bhartā rakṣati yauvane
putrastu sthavire kāle na strī svātantryamarhati
tyajedvandhyāmaṣṭame 'bde navame tu mṛtaprajām
ekādaśe strījananīṃ sadyaś cāpriyavādinīm
anarthitvānmanuṣyāṇāṃ bhiyā parijanasya ca
arthādapetamaryādāstrayastiṣṭhanti bhartṛṣu
aśvaṃ śrāntaṃ gajaṃ mattaṃ gāvaḥ prathamasūtikāḥ
anūdake ca maṇḍūkānprājño dūreṇa varjayet
arthāturāṇāṃ na suhṛnna bandhuḥ kāmāturāṇāṃ na bhayaṃ na lajjā
cintāturāṇāṃ na sukhaṃ na nidrā kṣudhāturāṇāṃ na balaṃ na tejaḥ
kuto nidrā daridrasya parapreṣyavarasya ca
paranārīprasaktasya paradravyaharasya ca
sukhaṃ svapity anṛṇavān vyādhimuktaśca yo naraḥ
sāvakāśastu vai bhuṅkte yastu dārairna saṃgataḥ
ambhasaḥ parimāṇe unnataṃ kamalaṃ bhavet
svasvāminā balavatā bhṛtyo bhavati garvitaḥ
sthānasthitasya padmasya mitre varuṇabhāskarau
sthānacyutasya tasyaiva kledaśoṣaṇakārakau
ye padasthasya mitrāṇi te tasya riputāṃ gatāḥ
bhānoḥ padme jale prītiḥ sthaloddharaṇaśoṣaṇaḥ
sthānasthitāni pūjyante pūjyante ca pade sthitāḥ
sthānabhraṣṭā na pūjyante keśā dantā nakhā narāḥ
ācāraḥ kulam ākhyāti deśamākhyāti bhāṣitam
sambhramaḥ snehamākhyāti vapurākhyāti bhojanam
vṛthā vṛṣṭiḥ samudrasya vṛthā tṛptasya bhojanam
vṛthā dānaṃ samṛddhasya nīcasya sukṛtaṃ vṛthā
dūrastho 'pi samīpastho yo yasya hṛdaye sthitaḥ
hṛdayādapi niṣkrāntaḥ samīpastho 'pi dūrataḥ
mukhabhaṅgaḥ svaro dīno gātrasvedo mahadbhayam
maraṇe yāni cihnāni tāni cihnāni yācake
kubjasya kīṭaghātasya vātānniṣkāsitasya ca
śikhare vasatastasya varaṃ janma na yācitam
jagatpatirhi yācitvā viṣṇurvāmanatāṃ yataḥ
kānyo 'dhikatarastasya yo 'rtho yāti na lāghavam
mātā śatruḥ pitā vairī bālā yena na pāṭhitāḥ
sabhāmadhye na śobhante haṃsamadhye bakā yathā
vidyā nāma kurūparūpam adhikaṃ vidyātiguptaṃ dhanaṃ vidyā sādhukarī janapriyakarī vidyā gurūṇāṃ guruḥ
vidyā bandhujanārtināśanakarī vidyā paraṃ daivataṃ vidyā rājasu pūjitā hi manujo vidyāvihīnaḥ paśuḥ
gṛhe cābhyantare dravyaṃ lagnaṃ caiva tu dṛśyate
aśeṣaṃ haraṇīyaṃ ca vidyā na hriyate paraiḥ
śaunakīyaṃ nītisāraṃ viṣṇuḥ sarvatratāni ca
kathayāmāsa vai pūrvaṃ tatra śuśrāva śaṅkaraḥ
śaṅkarādaśṛṇodvyāso vyāsādasmābhireva ca
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śaunakoktanītisārādivarṇanaṃ nāma pañcadaśottaraśatatamo 'dhyāyaḥ
brahmovāca
vratāni vyāsa vakṣyāmi hariryaiḥ sarvado bhavet
sarvamāsarkṣatithiṣu vāreṣu harirarcitaḥ
ekabhaktena naktena upavāsaphalādinā
dadāti dhanadhānyādi putrarājyajayādikam
vaiśvānaraḥ pratipadi kuberaḥ pūjito 'rthadaḥ
poṣya brahmo pratipadyarcitaḥ śris tathāśvinī
dvitīyāyāṃ yamo lakṣmīnārāyaṇa ihārthadaḥ
tṛtīyāyāṃ tridevāśca gaurīvighneśaśaṅkarāḥ
caturthyāṃ ca caturvyūhaḥ pañcamyāmarcito hariḥ
kārtikeyo raviḥ ṣaṣṭhyāṃ saptamyāṃ bhāskaro 'rthadaḥ
durgāṣṭamyāṃ navamyāṃ ca mātaro 'tha diśo 'rthadāḥ
daśamyāṃ ca yamaścandra ekādaśyāmṛṣīnyajet
dvādaśyāṃ ca hariḥ kāmastrayodaśyāṃ maheśvaraḥ
caturdaśyāṃ pañcadaśyāṃ brahmā ca pitaro 'rthadāḥ
amāvāsyāṃ pūjanīyā vārā vai bhāskarādayaḥ
nakṣatrāṇi ca yogāśca pūjitāḥ sarvadāyakāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe tithyādivratavarṇanaṃ nāma ṣoḍaśottaraśatatamo 'dhyāyaḥ
brahmovāca
mārgaśīrṣe site pakṣe vyāsānaṅgatrayodaśī
mallikājaṃ dantakāṣṭhaṃ dhuttūraiḥ pūjayecchivam
anaṅgāyeti naivedyaṃ madhaprāśyātha pauṣake
yogeśvaraṃ pūjayecca bilvapatraiḥ kadambajam
dantakāṣṭhaṃ candanādi naivedyaṃ kṛsarādikam
māghe naṭeśvarāyārcya kundairmauktikamālayā
plakṣeṇa dantakāṣṭhaṃ ca naivedyaṃ pūrikā mune
vīreśvaraṃ phālgune tu pūjayettu marūbakaiḥ
śarkarāśākamaṇḍāśca cūtajaṃ dantadhāvanam
caitre yajet surūpāya karpūraṃ prāśayenniśi
dantadhāvanāṭajaṃ naivedyaṃ śaṣkulīṃ dadet
pūjā damanakaḥ śambhor vaiśākhe 'śokapuṣpakaiḥ
mahārūpāya naivedyaṃ guḍabhaktaṃ puṭṭabaram
dantakāṣṭhaṃ prāśayecca dadej jātīphalaṃ tathā
pradyumnaṃ pūjayejjyeṣṭhe campakairbilvajaṃ daśet
lavagārā tathāṣaḍhi umāmadati śāsanaḥ
aguruṃ dantakāṣṭhaṃ ca tamapāmārgakairyajet
śrāvaṇe karavīraṃ ca śambhave śūlapāṇaye
gandhāśano ghṛtādyaiśca karavīrajaśodhanam
sadyojātaṃ bhādrapade bakulaiḥ pūpakairyajet
gandharvāśo madanakamāśvine ca surādhipam
campakaiḥ svarṇavāyādojinmodakasaṃpradaḥ
khādiraṃ dantakāṣṭhaṃ ca kārtike rudramarcayet
badaryā dantakāṣṭhaṃ ca madano daśamāśanaḥ
kṣīraśākapradaḥ padmair abdante śivamarcayet
ratimuktamanaṅgaṃ ca svarṇamaṇḍalasaṃsthitam
gandhādyairdaśasāhasraṃ tilavrīhyādi homayet
jāgaraṃ gītavaditraṃ prabhita 'bhyarcya vedayet
dvijāya śayyāṃ pātraṃ ca chatraṃ vastramupānahau
gāṃ dvijaṃ bhojayedbhaktyā kṛtakṛtyo bhavennaraḥ
etadudyāpanaṃ sarvaṃ vrateṣu dhyeyam īdṛśam
phalaṃ ca śrīsutārogyasaubhāgyasvargataṃ bhavet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe 'naṅgatrayodaśīvrataṃ nāma saptadaśottaraśatatamo 'dhyāyaḥ
brahmovāca
vrataṃ kaivalyaśamanam akhaṇḍadvādaśīṃ vade
mārgaśīrṣe site pakṣe gavyāśī samupoṣitaḥ
dvādaśyāṃ pūjayed viṣṇuṃ dadyānmāsacatuṣṭayam
pañcavrīhiyutaṃ pātraṃ viprāyedamudāharet
saptajanmani he viṣṇo yanmayā hi vrataṃ kṛtam
bhagavaṃstvatprasādena tadakhaṇḍamihāstu me
yathākhaṇḍaṃ jagatsarvaṃ tvameva puruṣottama
tathākhilānyakhaṇḍāni vratāni mama santi vai
saktupātrāṇi caitrādau śrāvaṇādau ghṛtānvitān
vratakṛd vatapūrṇastu strīputrasvargabhāgbhavet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe 'khaṇḍadvādaśīvratakathanaṃ nāmāṣṭādaśottaraśatatamo 'dhyāyaḥ
brahmovāca
agastyārghyavrataṃ vakṣye bhuktimuktipradāyakam
aprāpte bhāskare kanyāṃ sati bhāge tribhirdinaiḥ
arghyaṃ dadyādagastyāya mūrtiṃ sampūjya vai mune
kāśapuṣpamayīṃ kumbhe pradoṣe kṛtajāgaraḥ
dadhyakṣatādyaiḥ sampūjya upoṣya phalapuṣpakaiḥ
pañcavarṇasamāyuktaṃ hemaraupyasamanvitam
saptadhānyayutaṃ pātraṃ dadhicandanacarcitam
agastyaḥ khanamāneti mantreṇārghyaṃ pradāpayet
khāsapuṣpapratīkāśa agnimārutasambhava
mitrāvāruṇayoḥ putro kumbhayone namo 'stu te
śūdrastryādiranenaiva tyajeddhānyaṃ phalaṃ rasam
dadyāddvijātaye kumbhaṃ sahiraṇyaṃ sadakṣiṇam
bhojayecca dvijānsapta varṣaṃ kṛtvā tu sarvabhāk
iti śrīgāruḍe mahāpurāṇe prathamāṃśākhye ācārakāṇḍe 'gastyārghyavrataṃ nāmaikonaviṃśatyuttaraśatatamo 'dhyāyaḥ
brahmovāca
rambhātṛtīyāṃ vakṣye ca saubhāgyaśrīsutādidām
mārgaśīrṣe site pakṣe tṛtīyāyāmupoṣitaḥ
gaurīṃ yajed bilvapatraiḥ kuśodakakarastataḥ
kadambādau girisutāṃ pauṣe marubakairyajet
karpūrādaḥ kṛsarado mallikādantakāṣṭhakṛt
māgheṣu bhadrāṃ kalhārairghṛtāśo maṇḍakapradaḥ
gītīmayaṃ dantakāṣṭhaṃ phālgune gomatīṃ yajet
kundaiḥ kṛtvā dantakāṣṭhaṃ jīvāśaḥ śaṣkulīpradaḥ
viśālākṣīṃ damanakaiścaitre ca kṛsarapradaḥ
dadhiprāśo dantakāṣṭhaṃ tagaraṃ śrīmukhīṃ yajet
vaiśākhe karṇikāraiśca aśokāśo vaṭapradaḥ
jyeṣṭhe nārāyaṇīmarcecchatapatraiśca khaṇḍadaḥ
lavaṅgāśo bhavedeva āṣāḍhe mādhavīṃ yajet
tilāśo bilvapatraiśca kṣīrānnavaṭakapradaḥ
audumbaraṃ dantakāṣṭhaṃ tagaryāḥ śrāvaṇe śriyam
dantakāṣṭhaṃ mallikāyāḥ kṣīrado hyuttamāṃ yajet
padmairyajedbhādrapade śṛṅgadāśo gṛḍādidaḥ
rājaputrīṃ cāśvayuje japāpuṣpaiśca jīrakam
prāśayenniśi naivedyaiḥ kṛsaraiḥ kārtike yajet
jātīpuṣpaiḥ padmajāṃ ca pañcagavyāśano yajet
ghṛtaudanaṃ ca varṣānte sapatnīkāndvijānyajet
umāmaheśvaraṃ pūjya pradadyācca guḍādikam
vastracchatrasuvarṇādyaiḥ rātrau ca kṛtajāgaraḥ
gītavādyair dadat pratargavādyaṃ sarvam āpnuyāt
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe rambhātṛtīyāvrataṃ nāma viṃśatyuttaraśatatamo 'dhyāyaḥ
brahmovāca
cāturmāsyavratānyūce ekādaśyāṃ samācaret
āṣāḍhyāṃ paurṇamāsyāṃ vā sarveṇa harim arcya ca
idaṃ vrataṃ mayā deva gṛhītaṃ puratastava
nirvighnaṃ siddhimāpnotu prasanne tvayi keśava
gṛhīte 'sminvrate deva yadyapūrṇe mriyāmyaham
tanme bhavatu sampūrṇaṃ tvatprasādājjanārdana
evamabhyarcya gṛhṇīyādvratārcanajapādikam
sarvāghaṃ ca kṣayaṃ yāti cikīrṣedyo harervratam
snātvā yo 'bhyarcya gṛhṇīyādvratārcanajapādikam
snātvā yaccaturo māsānekabhaktena pūjayet
viṣṇuṃ sa yāti viṣṇor va lokaṃ malavivarjitam
madyamāṃsasurātyāgī vedaviddharipūjanāt
tailavarji viṣṇulokaṃ viṣṇubhāk kṛcchrapādakṛt
ekarātropavāsācca devo vaimāniko bhavet
śvetadvīpaṃ trirātrāttu vrajetṣaṣṭhānnakṛnnaraḥ
cāndrāyaṇāddharerdhāma labhen muktim ayācitām
prājāpatyaṃ viṣṇulokaṃ parākavratakṛddharim
saktuyāvakabhikṣāśī payodadhighṛtāśanaḥ
gomūtrayāvakāhāraḥ pañcagavyakṛtāśanaḥ
śākamalaphalādyāśī rasavarjo ca viṣṇubhāk
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe cāturmāsyavratanirūpaṇaṃ nāmakāvaśatyuttaraśatatamo 'dhyāyaḥ
brahmovāca
vrataṃ māsopavāsākhyaṃ sarvotkṛṣṭaṃ vadāmi te
vānaprastho yatirnārī kuryānmāsopavāsakam
āśvinasya site pakṣe ekādaśyāmupoṣitaḥ
vratametattu gṛhṇīyādyāvattriṃśaddināni tu
adyaprabhṛtyahaṃ viṣṇo yāvadutthānakaṃ tava
arcayetvāmanaśraṃstu dināni triṃśadeva tu
kārtikāśvinayorviṣṇo dvādaśyoḥ śuklayoraham
mriye yadyantarāle tu vratabhaṅgo na me bhavet
hariṃ yajet triṣavaṇasnāyī gandhādibhirvratī
gātrābhyaṅgaṃ gandhalepaṃ devatāyatane tyajet
dvādaśyāmatha sampūjya pradadyāddvijabhojanam
tataśca pāraṇaṃ kuryāddharermāsopavāsakṛt
dugdhādiprāśanaṃ kuryādvratastho mūrchito 'ntarā
dugdhādyairna vrataṃ naśyedbhuktimuktimavāpnuyāt
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe māsopavāsavrataṃ nāma dvāviṃśatyuttaraśatatamo 'dhyāyaḥ
brahmovāca
vratāni kārtike vakṣye snātvā viṣṇuṃ prapūjayet
ekabhaktena naktena māsaṃ vāyācitena vā
dugdhaśākaphalādyairvā upavāsena vā punaḥ
sarvapāpavinirmuktaḥ prāptakāmo hariṃ vrajet
sadā harervrataṃ śreṣṭhaṃ tataḥ syāddakṣiṇāyane
cāturmāsye tatastasmātkārtike bhīṣmapañcakam
tataḥ śreṣṭhavrataṃ śuklasyaikādaśyāṃ samācaret
snātvā trikālaṃ pitrādīnyavādyairarcayeddharim
yajenmaunī ghṛtādyaiśca pañcagavyena vāribhiḥ
snāpayitvātha karpūramukhaiścaivānulepayet
ghṛtāktaguggulairdhūpaṃ dvijaḥ pañcadinaṃ dahet
naivedyaṃ paramānnaṃ tu japedaṣṭottaraṃ śatam
oṃ namo vāsudevāya ghṛtavrīhitilādikam
aṣṭākṣareṇa mantreṇa svāhāntena tu homayet
prathame 'hni hareḥ pādau yajet padmair dvitayika
bilvapatrairjānudeśaṃ nābhiṃ gandhena cāpare
skandhā bilvajavābhiśca pañcame 'hni śiro 'rcayat
mālatyā bhūmiśāyī syādgomayaṃ prāśayetkramāt
gomūtraṃ ca dadhi kṣīraṃ pañcame pañcagavyakam
naktaṃ kuryātpañcadaśyāṃ vratī syādbhuktimuktibhāk
ekādaśīvrataṃ nityaṃ tatkuryātpakṣayordvayoḥ
aghaughanarakaṃ hanyātsarvadaṃ viṣṇulokadam
ekādaśī dvādaśī ca niśānte ca trayodaśī
nityamekādaśī yatra tatra saṃnihito hariḥ
daśamyekādaśī yatra tatrasthāścāsurādayaḥ
dvādaśyāṃ pāraṇaṃ kuryātsūtake mṛtake caret
caturdaśīṃ pratipadaṃ pūrvamiśrām upāvaset
paurṇamāsyām amāvāsyāṃ pratipanmiśritāṃ mune
dvitīyāṃ tṛtīyāmiśrāṃ tṛtīyāṃ cāpyupāvaset
caturthyā saṃgatāṃ nityaṃ caturthoñcanayā yutām
pañcamīṃ ṣaṣṭhyasaṃyuktāṃ ṣaṣṭhyā yuktāṃ ca saptamīm
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bhīṣmapañcakādivrataṃ nāma trayoviṃśatyuttaraśatatamo 'dhyāyaḥ
brahmovāca
śivarātrivrataṃ vakṣye kathāṃ vai sarvakāmadām
yathā ca gaurī bhūteśaṃ pṛcchati sma paraṃ vratam
īśvara uvāca
māghaphālgunayormadhye kṛṣṇā yā tu caturdaśī
tasyāṃ jāgaraṇādrudraḥ pūjito bhuktimuktidaḥ
kāmayukto haraḥ pūjyo dvādaśyāmi keśavaḥ
upoṣitaiḥ pūjitaḥ sannarakāt tarayet tathā
niṣādaś carbude rājā pāpī sundarasenakaḥ
sa kukkuraiḥ samāyukto mṛgānhantuṃ vanaṃ gataḥ
mṛgādikam asamprāpya kṣutpipāsārdito girau
rātrau taḍāgatīreṣu nikuñje jāgradāsthitaḥ
tatrāsti liṅgaṃ svaṃ rakṣañcharīraṃ cākṣipattataḥ
parṇāni cāpatanmūrdhni liṅgasyaiva na jānataḥ
tena dhūlinirodhāya kṣiptaṃ nīraṃ ca liṅgake
śaraḥ pramādenaikastu pracyutaḥ karapallavāt
jānubhyāmavanīṃ gatvā liṅgaṃ spṛṣṭvā gṛhītavān
evaṃ snānaṃ sparśanaṃ ca pūjanaṃ jāgaro 'bhavat
prātargṛhāgato bhāryādattānnaṃ bhuktavānsa ca
kāle mṛto yamabhaṭaiḥ pāśairbaddhvā tu nīyate
tadā mama gaṇairyuddhe jitvā muktīkṛtaḥ sa ca
kukkureṇa sahaivābhūdgaṇo matpārśvago 'malaḥ
evamajñānataḥ puṇyaṃ jñānāt puṇyam athākṣayam
trayodaśyāṃ śivaṃ pūjya kuryātta niyamaṃ vratī
prātardeva caturdaśyāṃ jāgariṣyāmyahaṃ niśi
pūjāṃ dānaṃ tapo homaṃ kariṣyāmyātmaśaktitaḥ
caturdaśyāṃ nirāhāro bhūtvā śambho pare 'hani
bhokṣye 'haṃ bhuktimuktyarthaṃ śaraṇaṃ me bhaveśvara
pañcagavyāmṛtaiḥ snāpya tatkāle guruṃ śritaḥ
oṃ namo namaḥ śivāya gandhādyaḥ pūjayeddharam
tilataṇḍulavrīhīṃśca juhuyātsaghṛtaṃ carum
hutvā pūrṇāhutiṃ dattvā śṛṇuyādgītasatkathām
ardharātre triyāme ca caturthe ca punayarjat
mūlamantraṃ tathā japtvā prabhāte tu kṣamāpayet
avighnena vrataṃ deva tvatprasādān mayārcitam
kṣamasva jagatāṃ nātha trailokyādhipate hara
yanmayādya kṛtaṃ puṇyaṃ yadrudrasya niveditam
tvatprasādānmayā deva vratamadya samāpitam
prasanno bhava me śrīman gṛhaṃ prati ca gamyatām
tvadālokanamātreṇa pavitro 'smi na saṃśayaḥ
bhojayeddhyānaniṣṭhāṃśca vastracchatrādikaṃ dadet
devādideva bhūteśa lokānugrahakāraka
yanmayā śraddhayā dattaṃ prīyatāṃ tena me prabhuḥ
iti kṣamāpya ca vratī kuryādvādaśavārṣikam
kīrtiśrīputrarājyādi prāpya śaivaṃ puraṃ vrajet
dvādaśeṣvapi māseṣu prakuryādiha jāgaram
vratī dvādaśa saṃbhojya dīpadaḥ svargam āpnuyāt
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śivarātrivrataṃ nāma caturviṃśatyuttaraśatatamo 'dhyāyaḥ
pitāmaha uvāca
māndhātā cakravartyāsīdupoṣyaikādaśīṃ nṛpaḥ
ekādaśyāṃ na bhuñjīta pakṣayor ubhayor api
daśamyekādaśīmiśrā gāndhāryā samupoṣitā
tasyāḥ putraśataṃ naṣṭaṃ tasmāttāṃ parivarjayet
dvādaśyekādaśī yatra tatra saṃnihito hariḥ
daśamyekādaśī yatra tatra saṃnihito 'suraḥ
bahuvākyavirodhena sandeho jāyate yadā
dvādaśī tu tadā grāhyā trayodaśyāṃ tu pāraṇam
ekādaśī kalāpisyād upoṣyā dvādaśī tathā
ekādaśī dvādaśī ca viśeṣeṇa trayodaśī
trimiśrā sā tithirgrāhyā sarvapāpaharā śubhā
ekādaśīm upoṣyaiva dvādaśīm athavā dvija
trimiśrāṃ caiva kurvīta na daśamyā yutāṃ kvacit
rātrau jāgaraṇaṃ kurvanpurāṇaśravaṇaṃ nṛpaḥ
gadādharaṃ pūjayaṃśca upoṣyaikādaśīdvayam
rukmāṅgado yayau mokṣamanye caikādaśīvratam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe ekādaśīmāhātmyaṃ nāma pañcaviṃśatyuttaraśatatamo 'dhyāyaḥ
brahmovāca
māghamāse śuklapakṣe sūryarkṣeṇa yutā purā
ekādaśī tathā caikā bhīmena samupoṣitā
āścaryaṃ tu vrataṃ kṛtvā pitṝṇāmanṛṇo 'bhavat
bhīmadvādaśī vikhyātā prāṇināṃ puṇyavardhinī
nakṣatreṇa vināpyeṣā brahmahatyādi nāśayet
vinihanti mahāpāpaṃ kunṛpo viṣayaṃ yathā
kuputtrastu kulaṃ yadvatkubhāryā ca patiṃ yathā
adharmaṃ ca yathā dharmaḥ kumantrī ca yathā nṛpam
ajñānena yathā jñānaṃ śaucam āśaucakaṃ yathā
aśraddhayā yathā śraddhā satyaṃ caivānṛtair yathā
himaṃ yathoṣṇamāhanyādanarthaṃ cārthasaṃcayaḥ
yathā prakartināddānaṃ tapo vai vismayādyathā
aśikṣayā yathā putro gāvo dūragatairyathā
krodhena ca yathā śāntiryathā vittamavaddhanāt
jñānenaiyathā vidyā niṣkāmena yathā phalam
tathaiva pāpanāśāya prokteyaṃ dvādaśī śubhā
brahmahatyā surāpānaṃ steyaṃ gurvaṅganāgamaḥ
yugapattu prajātā nihanti tripuṣkaram
na cāpi naimiṣaṃ kṣetraṃ kurukṣetraṃ prabhāsakam
kālindī yamunā gaṅgā na caiva na sarasvatī
caiva sarvatīrthāni ekādaśyāḥ samāni hi
na dānaṃ na japo homo na cānyatsukṛtaṃ kvacit
ekataḥ pṛthivīdānamekato harivāsaraḥ
tato 'pyekā mahāpuṇyā iyamekādaśī varā
asminvarāhapuruṣaṃ kṛtvā devaṃ tu hāṭakam
ghaṭopari nave pātre kṛtvā vai tāmrabhājane
sarvabījabhṛte viprāḥ sitavastrāvaguṇṭhite
sahiraṇyapradīpādyaiḥ kṛtvā pūjāṃ prayatnataḥ
varāhāya namaḥ pādau kroḍākṛtaye namaḥ kaṭim
nābhiṃ gaṃbhīraghoṣayā uraḥ śrīvatsadhāriṇe
bāhuṃ sahasraśirase grīvāṃ sarveśvarāya ca
mukhaṃ sarvātmane pūjyaṃ lalāṭaṃ prabhavāya ca
keśāḥ śatamayūkhāya pūjyā devasya cakriṇaḥ
vidhinā pūjayitvā tu kṛtvā jāgaraṇaṃ niśi
śrutvā purāṇaṃ devasya māhātmyapratipādakam
prātarviprāya dattvā ca yācakāya śubhāya tat
kanakakroḍasahitaṃ saṃnivedya paricchadam
paścāttu pāraṇaṃ kuryānnātitṛptaḥ sakṛdvrataḥ
evaṃ kṛtvā naro vidyānna bhūyastanapo bhavet
upoṣyaikādaśīṃ puṇyāṃ mucyate vai ṛṇatrayāt
mano'bhilaṣitāvāptiḥ kṛtvā sarvavratādikam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe ekādaśīmāhātmyaṃ nāma saptaviṃśatyuttaraśatatamo 'dhyāyaḥ
brahmovāca
vratāni vyāsa vakṣyāmi yaistuṣṭaḥ sarvado hariḥ
śāstrodito hi niyamo vrataṃ tacca tapo matam
niyamāstu viśeṣāḥ syuḥ vratasyāsya damādayaḥ
nityaṃ triṣavaṇaṃ snāyād adhaḥśayyī jitendriyaḥ
strīśūdrapatitānāṃ tu varjayedabhibhāṣaṇam
pavitrāṇi ca pañcaiva juhuyāccaiva śaktitaḥ
kṛcchrāṇyetāni sarvāṇi caretsukṛtavānnaraḥ
keśānāṃ rakṣaṇārthaṃ tu dviguṇaṃ vratamācaret
kāṃsyaṃ māṣaṃ masūraṃ ca caṇakaṃ koradūṣakam
śākaṃ madhu parānnaṃ ca varjayed upavāsavān
puṣpālaṅkāravastrāṇi dhūpagandhānulepanam
upavāsena duṣyettu dantadhāvanamañjanam
dantakāṣṭhaṃ pañcagavyaṃ kṛtvā prātarvrataṃ caret
asakṛjjalapānācca tāmbūlasya ca bhakṣaṇāt
upavāsaḥ praduṣyeta divāsvapnākṣamaithunāt
kṣamā satyaṃ dayā dānaṃ śaucamindriyanigrahaḥ
devapūjāgnihavane saṃtoṣo 'steyameva ca
sarvavrateṣvayaṃ dharmaḥ sāmānyo daśadhāsmṛtaḥ
nakṣatradarśanān naktam anaktaṃ niśi bhojanam
gomūtraṃ ca palaṃ dadyādardhāṅguṣṭhaṃ tu gomayam
kṣīraṃ saptapalaṃ dadyāddadhnaścaiva palatrayam
ghṛtam ekaphalaṃ dadyātpalamekaṃ kuśodakam
gāyattryā caiva gandheti āpyāyasva dṛ dadhigrahaḥ
tejo 'sīti ca devasya brahmakūrcavrataṃ caret
agnyādhānaṃ pratiṣṭhāṃ tu yajñadānavratāni ca
vedavratavṛṣotsargacūḍākaraṇamekhalāḥ
māṅgalyamabhiṣekaṃ ca malamāse vivarjayet
darśāddarśasya cāndraḥ syāttriṃśāhobhistu sāvanaḥ
ravisaṃkramaṇātsauro nākṣatraḥ saptaviṃśatiḥ
sauro māso vivāhāya yajñādau sāvanasthitiḥ
yugmāgniyugabhūtāni ṣaṇmunyorvasurandhrayoḥ
rudreṇa dvādaśī yuktā caturdaśyātha pūrṇimā
pratipadyapyamāvāsyā tithyormasyaṃ mahāphalam
etadvyastaṃ mahāghoraṃ hanti puṇyaṃ purā kṛtam
prārabdhatapasā strīṇāṃ rajo hanyādvrataṃ na hi
anyairdānādikaṃ kuryātkāyikaṃ svayameva ca
krodhātpramādāllobhādvā vratabhaṅgo bhavedyadi
dinatrayaṃ na bhuñjīta śiraso muṇḍanaṃ bhavet
asāmarthye śarīrasya putrādīnkārayedvratam
vratasthaṃ mūrchitaṃ vipraṃ jalādīnyanupāyayet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vrataparibhāṣā nāmāṣṭāviṃśatyuttaraśatatamo 'dhyāyaḥ
brahmovāca
vakṣye pratipadādīni vratāni vyāsa śṛṇvatha
vaiśvānarapadaṃ yāti śikhivratamidaṃ smṛtam
pratipadyekabhaktāśī samāpte kapilāpradaḥ
caitrādau kārayeccaiva brahmapūjāṃ yathāvidhi
gandhapuṣpārcanair dānair mālyādyaiśca manoramaiḥ
sahomaiḥ pūjayeddevaṃ sarvānkāmānavāpnuyāt
kārtike ta site 'ṣṭamyāṃ puṣpahārī ca vatsaram
puṣpādidātā rūpeṇa rūpabhāgī bhavennaraḥ
kṛṣṇapakṣe tṛtīyāyāṃ śrāvaṇe śrīdharaṃ śriyā
yajed aśūnyaśayyāyāṃ phalaṃ dadyāddvijātaye
śayyāṃ dattvā prārthayecca śrīdharāya namaḥ śriyai
umāṃ śivaṃ hutāśaṃ ca tṛtīyāyāṃ ca pūjayet
haviṣyam annaṃ naivedyaṃ deyaṃ damanakaṃ tathā
caitrādau phalamāpnoti umayā me prabhāṣitam
phālgunāditṛtīyāyāṃ lavaṇaṃ yastu varjayet
samāpte śayanaṃ dadyādgṛhaṃ copaskarānvitam
sampūjya vipramithanaṃ bhavānī prīyatāmiti
gaurīloke vasennityaṃ saubhāgyakaramuttamam
gaurī kālī umā bhadrā durgā kāntiḥ sarasvatī
maṅgalā vaiṣṇavī lakṣmīḥ śivā nārāyaṇī kramāt
mārge tṛtīyāmārabhya aviyogādim āpnuyāt
caturthyāṃ sitamāghādau nirāhāro vratānvitaḥ
dattvā tilāṃstu viprāya svayaṃ bhuṅkte tilodakam
varṣadvaye samāptiśca nirvighnādiṃ samāpnuyāt
gaḥ svāhā mūlamantro 'yaṃ praṇavena samanvitaḥ
glaiṃ glāṃ hṛdaye gāṃ gīṃ hūṃ hrīṃ hrīṃ śiraḥ śikhā
gūṃ varma goṃ ca gaiṃ netraṃ goṃ ca āvāhanādiṣu
āgaccholkāya ganandholkaḥ puṣpolko dhūpakolkakaḥ
dīpolkāya maholkāya baliścātha visajanam
sidedholkāya ca gāyattrī nyāsoṅguṣṭhādir īritaḥ
oṃ mahākarṇāya vidmahe vakratuṇḍāya dhīmahi tanno dantiḥ pracodayāt
pūjayet tilahomaiśca ete pūjyā gaṇāstathā
gaṇāya gaṇapataye svāhā kūṣmāṇḍakāya ca
amogholkāyaikadantāya tripurāntakarūpiṇe
oṃ śyāmadantavikarālāsyāhavepāya vai namaḥ
padmadaṃṣṭrāya svāhānte mudrā vai nartanaṃ gaṇe
hastatālaśca hasanaṃ saubhāgyādiphalaṃ bhavet
mārgaśīrṣe tathā śuklacaturthyāṃ pūjayed gaṇam
abdaṃ prāpnoti vidyāśrīkīrtyāyuḥputrasantatim
somavāre caturthyāṃ ca samupoṣyārcayedgaṇam
japañjuhvatsmaranvidyā svargaṃ nirvāṇatāṃ vrajet
yajecchuklacaturthyāṃ yaḥ khaṇḍalaḍḍukamodakaiḥ
vighnācanena sarvānsa kāmānsaubhāgyamāpnuyāt
putrādikaṃ damanakairdamanākhyā caturthyapi
āṃ gaṇapataye namaḥ caturthyantaṃ yajedgaṇam
māse tu yasminkasmiṃścijjuhuyādvā japetsmaret
sarvānkāmānavāpnoti sarvavighnavināśanam
vināyakaṃ mūrtikādyaṃ yajedebhiśca nāmabhiḥ
so 'pi sadgatimāpnoti svargamokṣasukhāni ca
gaṇapūjyo vakratuṇḍa ekadaṃṣṭrī triyambakaḥ
nīlagrīvo lambodaro vikaṭo vighnarājakaḥ
dhūmravarṇo bhālacandro daśamasta vināyakaḥ
gaṇapatirhastimukho dvādaśāre yajedgaṇam
pṛthak samastaṃ madhāvī sarvānkāmānavāpnuyāt
śrāvaṇe cāśvine bhādre pañcamyāṃ kāttika śubhe
vāsukistakṣakaścaiva kālīyo maṇibhadrakaḥ
airāvato dhṛtarāṣṭraḥ karkoṭakadhanañjayau
ghṛtādyaiḥ snāpitā hyete āyurārogyasampadaḥ
anantaṃ vāsukiṃ śaṅkhaṃ padmaṃ kambalameva ca
tathā karkoṭakaṃ nāgaṃ dhṛtarāṣṭraṃ ca śaṅkhakam
kālīyaṃ takṣakaṃ caiva piṅgalaṃ māsi māsi ca
yajedbhādrasite nāgānaṣṭau muktiṃ divaṃ vrajet
dvārasyobhayato lekhyāḥ śrāvaṇe tu site yajet
pañcamyāṃ pūjayennāgān anantādyān mahoragān
kṣīraṃ sarpiśca naivedyaṃ deyaṃ sarvaviṣāpaham
nāgā abhayahastāśca daṣṭoddhārā tu pañcamī
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe daṣṭoddhārapañcamavritaṃ nāmaikonatriṃśottaraśatatamo 'dhyāyaḥ
brahmovāca
evaṃ bhādrapade māsi kārtikeyaṃ prapūjayet
snānadānādikaṃ sarvamasyāmakṣayyamucyate
saptamyāṃ prāśayeccāpi bhojyaṃ viprānraviṃ yajet
oṃ khakholkāyāmṛtatvaṃ priyasaṅgamo bhava sadā svāhā
aṣṭamyāṃ pāraṇaṃ kuryānmarīcaṃ prāśya svargabhāk
saptamyāṃ niyataḥ snātvā pūjayitvā divākaram
dadyātphalāni viprebhyo mārtaṇḍaḥ prīyatāmiti
kharjūraṃ nārikelaṃ vā prāśayenmātuluṅgakam
sarve bhavantu saphalā mama kāmāḥ samantataḥ
sampūjya devaṃ saptamyāṃ pāyasenātha bhojayet
viprāṃśca dakṣiṇāṃ dattvā svayaṃ cātha payaḥ pibet
bhakṣyaṃ coṣyaṃ tathā lehyaṃ odanaṃ ceti kīrtitam
dhanaputrādikāmastu tyajed etad anodanaḥ
vāyvāśī vijayetkṣucca kuryādvijayasaptamīm
adyādarkaṃ ca kāmecchurupavāse tarenmadam
godhūmamāṣayavaṣaṣṭikakāṃsyapātraṃ pāṣāṇapiṣṭamadhumaiṣunamadyamāṃsam
abhyañjanāñjanatilāṃśca vivarjayedyaḥ tasyeṣitaṃ bhavati saptasu saptamīṣu
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe saptamīvratanirūpaṇaṃ nāma triṃśottaraśatatamo 'dhyāyaḥ
brahmovāca
brahman bhādrapade māsi śuklāṣṭamyāmupoṣitaḥ
dūrvāṃ saurīṃ gaṇeśaṃ ca phalapuṣpaiḥ śivaṃ yajet
phalavrīhyādibhiḥ sarvaiḥ śambhave namaḥ śivāya ca
tvaṃ dūrve 'mṛjanmāsi hyaṣṭamī sarvakāmabhāk
anagnipakvam aśnīyān mucyate brahmahatyayā
kṛṣṇāṣṭamyāṃ ca rohiṇyām ardharātre 'rcanaṃ hareḥ
kāryā viddhāpi saptamyā hanti pāpaṃ trijanmanaḥ
upoṣito 'rcayenmantrais tithibhānte ca pāraṇam
yogāya yogapataye yogeśvarāya yogasambhavāya govindāya namonamaḥ
yajñāya yajñeśvarāya yajñapataye govindāya namonamaḥ
viśvāya viśveśvarāya viśvapataye govindāya namonamaḥ
sarvāya sarveśvarāya sarvetāya sarvasambhavāya govindāya namonamaḥ
sthaṇḍile pūjayeddevaṃ sacandrāṃ rohiṇīṃ tathā
śaṅkhe toyaṃ samādāya sapuṣpaphalacandanam
jānubhyāmavanīṃ gatvā candrāyārghyaṃ nivedayet
kṣīrodārṇavasambhūta atrinetrasamudbhava
gṛhāṇārghyaṃ śaśāṅkeśa rohiṇyā sahito mama
śriyai ca vasudevāya nandāya ca balāya ca
yaśodāyai tato dadyādarghyaṃ phalasamanvitam
anantaṃ vāmanaṃ śauriṃ vaikuṇṭhaṃ puruṣottamam
vāsudevaṃ hṛṣīkeśaṃ mādhavaṃ madhusūdanam
varāhaṃ puṇḍarīkākṣaṃ nṛsiṃhaṃ daityasūdanam
dāmodaraṃ padmanābhaṃ keśavaṃ gāruḍadhvajam
govindamacyutaṃ devam anantamaparājitam
adhokṣajaṃ jagadbījaṃ sargasthityantakāraṇam
anādinidhanaṃ viṣṇuṃ trilokeśaṃ trivikramam
nārāyaṇaṃ caturbāhuṃ śaṅkhacakragadādharam
pītāmbaradharaṃ divyaṃ vanamālāvibhūṣitam
śrīvatsāṅkaṃ jagaddhāma śrīpatiṃ śrīdharaṃ harim
yaṃ devaṃ devakī devī vasudevādajījanat
bhaumasya brahmaṇo guptyai tasmai brahmātmane namaḥ
nāmānyetāni saṃkīrtya gatyarthaṃ prārthayetpunaḥ
trāhi māṃ devadeveśa hare saṃsārasāgarāt
trāhi māṃ sarvapāpaghna duḥkhaśokārṇavātprabho
devakīnandana śrīśa hare saṃsārasāgarāt
durvṛttāṃstrāyase viṣṇo ye smaranti sakṛtsakṛt
so 'haṃ devātidurvṛttastrāhi māṃ śokasāgarāt
puṣkarākṣa nimagno 'haṃ mahatyajñānasāgare
trāhi māṃ devadeveśa tvāmṛte 'nyo na rakṣitā
svajanma vāsudevāya gobrāhmaṇahitāya ca
jagaddhitāya kṛṣṇāya govindāya namonamaḥ
śāntirastu śivaṃ cāstu dhanavikhyātirājyabhāk
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe kṛṣṇāṣṭamīvratanirūpaṇaṃ nāmaikatriṃśaduttaraśatatamo 'dhyāyaḥ
brahmovāca
naktāśī tvaṣṭamīṃ yāvadvarṣānte caiva dhenudaḥ
paurandarapadaṃ yāti sadgativratamucyate
śuklāṣṭamyāṃ pauṣamāse mahārudreti sādhu vai
matprītaye kṛtaṃ devi śatasāhasrikaṃ phalam
aṣṭamī budhavāreṇa pakṣayorubhayoryadā
bhaviṣyati tadā tasyāṃ vratametatkathā parā
tasyāṃ niyamakartāro na syuḥ khaṇḍitasampadaḥ
taṇḍulasyāṣṭamuṣṭīnāṃ varjayitvāṅgulidvayam
bhaktaṃ sadbhaktiśraddhābhyāṃ muktikāmī hi mānavaḥ
āmraṃ patrapuṭe kṛtvā yo bhuṅkte kuśaveṣṭite
kalambikāmlikopetaṃ kāmyaṃ tasya phalaṃ bhavet
budhaṃ pañcopacāreṇa pūjayitvā jalāśaye
śaktito dakṣiṇaṃ dadyātkarkarīṃ taṇḍulānvitām
buṃ budhāyeti bījaṃ syātsvāhāntaḥ kamalādikaḥ
bāṇacāpadharaṃ śyāmaṃ dale cāṅgāni madhyataḥ
budhāṣṭamīkathā puṇyā śrotavyā kṛtibhirdhruvam
pure pāṭaliputrākhye vīro nāma dvijottamaḥ
rambhā bhāryā tasya cāsītkauśikaḥ putra uttamaḥ
duhitā vijayānāmnī vanapālo vṛṣo 'bhavat
gṛhītvā kauśikastaṃ ca grīṣme gaṅgāṃ gato 'ramat
gopālakairvṛṣaścauraiḥ krīḍāstho 'pahṛto balāt
gaṅgātaḥ sa ca utthāya vanaṃ babhrāma duḥkhitaḥ
jalārthaṃ vijayā cāgādbhrātrā sārdhaṃ ca sāpyagāt
pipāsito mṛṇālārtho āgato 'tha sarovaram
divyastrīṇāṃ ca pūjādīndṛṣṭvā cāpyatha vismitaḥ
sa tā gatvā yayāce 'nnaṃ sānujo 'haṃ bubhukṣitaḥ
striyo 'bruvanvrataṃ kartuṃ dāsyāmaśca kuru vratam
patnyarthaṃ dhanapānārthaṃ pūjayāmāsaturbudham
puṭadvayaṃ gṛhītvānnaṃ bubhujāte pradattakam
striyo gatāstau dhanadau dhanapānamapaśyatām
caurairdattaṃ gṛhītvātha pradoṣe prāptavān gṛham
vīraṃ ca duḥkhitaṃ natvā rātrau supto yathāsukham
kanyāṃ ca yuvatīṃ dṛṣṭvā kasmai deyā sutā mayā
yamāyetyabravīdduḥkhāt sācārād vratasatphalāt
svargaṃ gatau ca pitarau vrataṃ rājyāya kauśikaḥ
cakre 'yodhyāmahārājyaṃ dattvā ca bhaginīṃ yame
yamo 'pi vijayāmāha gṛhasthā bhava me pure
nodghāṭayāny atra gate yame sā na tathākarot
apaśyanmātaraṃ svāṃ sā pāśayātanayā sthitām
athodvignā kośikoktaṃ jñātvā muktipradaṃ vratam
cakre ca sā tato muktā mātā tasmāccaredvratam
vratapuṇyaprabhāveṇa svargaṃ gatvāvasatsukham
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe budhāṣṭamīvratanirūpaṇaṃ nāma dvātriṃśaduttaraśatatamo 'dhyāyaḥ
brahmovāca
aśokakalikā hyaṣṭau ye pibanti punarvasau
caitre māsi sitāṣṭamyāṃ na te śokamavāpnuyuḥ
tvāmaśoka harābhīṣṭa madhumāsasamudbhava
pibāmi śokasaṃtapto māmaśokaṃ sadā kuru
brahmovāca
śuklāṣṭamyāmāśvayuje uttarāṣāḍhayā yutā
sā mahānavamītyuktā snānadānādi cākṣayam
navamī kevalā cāpi durgāṃ caiva tu pūjayet
mahāvrataṃ mahāpuṇyaṃ śaṅkarādyairanuṣṭhitam
ayācitādi ṣaṣṭhyādau rājā śatrujayāyā ca
japahomasamāyuktaḥ kanyāṃ vā bhojayetsadā
durge durge rakṣiṇi svāhā mantro 'yaṃ pūjanādiṣu
dīrghākārādimātrābhirnava devyo namo'ntikāḥ
ṣaḍbhiḥ padairnamaḥ svāhā vaṣaḍādihṛdādikam
aṅguṣṭhādikaniṣṭhāntaṃ nyasya vai pūjayecchivām
aṣṭamyāṃ nava gehāni dārujānyekameva vā
tasmindevī prakartavyā haimī vā rājatāpi vā
śūle khaḍge pustake vā paṭe vā maṇḍale yajet
kapālaṃ kheṭakaṃ ghaṇṭāṃ darpaṇaṃ tarjanīṃ dhanaḥ
dhvajaṃ ḍamarukaṃ pāśaṃ vāmahasteṣu bibhratī
śaktiṃ ca mudgaraṃ śūlaṃ vajraṃ khaḍgaṃ tathāṅkuśam
śaraṃ cakraṃ śalākāṃ ca durgāmāyudhasaṃyutām
śeṣāḥ ṣoḍaśahastāṃ syurañjanaṃ ḍamaruṃ vinā
rudracaṇḍā pracaṇḍā ca caṇḍogrā caṇḍanāyikā
caṇḍā caṇḍavatī caiva caṇḍarūpāticaṇḍikā
navamī cogracaṇḍā ca madhyamāgniprabhākṛtiḥ
rocanā tvaruṇā kṛṣṇā nīlaṃ dhūmrā ca śukrakā
pātā ca pāṇḍurā proktā ālīḍhaṃ haritaṃ tathā
ma hiṣo 'sya sa khaḍgāgraprakacagrahamuṣṭikaḥ
japtvā daśākṣarīṃ vidyāṃ nāsau kenāpi badhyate
pañcadaśāṅgulaṃ khaḍgaṃ triśūlaṃ ca tato yajet
liṅgasyāṃ pūjayedvāpi pāduke 'tha jale 'pi vā
vicitrāṃ rakṣayetpūjāmaṣṭamyāmupavāsayet
pañcābdaṃ mahiṣaṃ bastaṃ rātriśeṣe ca ghātayet
vidhivat kāli kālīti taduttharudhirādikam
nairṛtyāṃ pūtanāṃ caiva vāyavyāṃ pāparākṣasīm
dadyāc carakyai caiśānyāmāgneyyāṃ ca vidārikām
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe mahānavamīvrataṃ nāma trayastriṃśaduttaraśatatamo 'dhyāyaḥ
brahmovāca
mahākauśikamantraśca kathyate 'tra mahāphalaḥ
oṃ mahākauśikāya namaḥ
oṃ hūṃ hūṃ prasphura lala lala kulva kulva culva culva khalla khalla mulva mulva gulva gulva tulva pulla pulla dhalva dhulva dhuma dhuma dhama dhama māraya māraya dhaka dhaka vajñāpaya jñāpaya vidāraya vidāraya kampa kampa kampaya kampaya pūraya pūraya āveśayāveśaya oṃ hrīṃ oṃ hrīṃ haṃ vaṃ vaṃ huṃ taṭa taṭa mada mada hrīṃ oṃ hūṃ nairṛtāyā namaḥ nirṛtaye dātavyam
mahākauśikamantreṇa mantritaṃ balimarpayet
tasyāgrato nṛpaḥ snāyācchatraṃ kṛtvā ca paiṣṭikam
khaḍgena ghātayitvā tu dadyātskandaviśākhayoḥ
mātṝṇāṃ caiva devīnāṃ pūjā kāryā tathā niśi
brahmāṇī caiva māheśī kaumārī vaiṣṇavī tathā
vārāhī caiva māhendrī cāmuṇḍā caṇḍikā tathā
jayantī maṅgalā kālī bhadrakālī kapālinī
durgā kṣamā śivā dhātrī svāhā svadhā namo 'stu te
kṣīrādyaiḥ snāpayeddevīṃ kanyakāḥ pramadāstathā
dvijātīnatha pāṣaṇḍānannadānena pūjayet
dhvajapatrapatākādyai rathayātrāsu vastrakaiḥ
mahānavamyāṃ pūjeyaṃ jayarājyādidāyikā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe mahānavamyāṃ mahākauśikamantrakṛtyādivivaraṇaṃ nāma catustriṃśaduttaraśatatamo 'dhyāyaḥ
brahmovāca
navamyāmāśvine śukle ekabhaktena pūjayet
devīṃ vipraṃllakṣam ekaṃ japedvīraṃ vratī naraḥ
brahmovāca
caitre śuklanavamyāṃ ca devīṃ damanakairyajet
āyurārogyasaubhāgyaṃ śatrubhiścāparājitaḥ
brahmovāca
daśamyāmekabhaktāśī samānte daśadhenudaḥ
diśaśca kāñcanīrdattvā brahmāṇḍādhipatirbhavet
brahmovāca
ekādaśyāmṛṣipūjā kāryā sarvopakārikā
dhanavānputravāṃścānte ṛṣiloke mahīyate
marīcir atryaṅgirasau pulastyaḥ pulahaḥ kratuḥ
pracetāśca vasiṣṭhaśca bhṛgurnārada eva ca
caitrādau kārayetpūjāṃ mālyaiśca damanodbhavaiḥ
aśokākhyāṣṭamī proktā vīrākhyā navamī tathā
damanākhyā digdaśamī navamyekādaśī tathā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe ṛṣyekādaśīvrataṃ nāma pañcatriṃśaduttaraśatatamo 'dhyāyaḥ
brahmovāca
śravaṇadvādaśīṃ vakṣye bhuktimuktipradāyinīm
ekādaśī dvādaśī ca śravaṇena ca saṃyutā
vijayā sā tithiḥ proktā haripūjādi cākṣayam
ekabhaktena naktena tathaivāyācitena ca
upavāsena bhaikṣyeṇa naivādbādaśiko bhavet
kāṃsyaṃ māṃsaṃ tathā kṣaudraṃ lobhaṃ vitathabhāṣaṇam
vyāyāmaṃ ca vyavāyaṃ ca divāsvapnamathāñjanam
śilāpiṣṭaṃ masūraṃ ca dvādaśyāṃ varjayennaraḥ
māsi bhādrapade śuklā dvādaśī śravaṇānvitā
mahatī dvādaśī jñeyā upavāse mahāphalā
saṃgamasaritāṃ snānaṃ budhayuktā mahāphalā
kuṃbhe saratne sajale yajetsvarṇaṃ tu vāmanam
sitavastrayugacchannaṃ chatropānadyugānvitam
oṃ namo vāsudevāya śiraḥ sampūjayettataḥ
śrīdharāya mukhaṃ tadvatkaṇṭhaṃ kṛṣṇāya vai namaḥ
namaḥ śrīpataye vakṣo bhujau sarvāstradhāriṇe
vyāpakāya namaḥ kukṣau keśavāyodaraṃ budhaḥ
trailokyapataye meḍhraṃ jaṅghe sarvabhṛte namaḥ
sarvātmane namaḥ pādau naivedyaṃ ghṛtapāyasam
kumbhāṃśca modakāndadyājjāgaraṃ kārayenniśi
snātvācānto 'rcayitvā tu kṛtapuṣpāñjalirvadet
namonamaste govinda budha śravaṇasaṃjñaka
aghaughasaṃkṣayaṃ kṛtvā sarvasaukhyaprado bhava
prīyatāṃ devadeveśo viprebhyaḥ kalaśāndadet
nadyastīre 'yaḥ vā kuryātsarvānkāmānavāpnuyāt
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śravaṇadvādaśīvratanirūpaṇaṃ nāma ṣaṭtriṃśaduttaraśatatamo 'dhyāyaḥ
brahmovāca
kāmadevatrayodaśyāṃ pūjyo damanakādibhiḥ
ratiprītisamāyukto hyaśoko maṇibhūṣitaḥ
caturdaśyāṃ tathāṣṭamyāṃ pakṣayoḥ śuklakṛṣṇayoḥ
yo 'bdamekaṃ na bhuñjīta muktibhāk śivapūjanāt
trirātropoṣito dadyātkārtikyāṃ bhavanaṃ śubham
sūryalokamavāpnoti dhāmavratamidaṃ śubham
amāvasyāṃ pitṝṇāṃ ca dattaṃ jalādi tad akṣayam
naktābhyāśī vāranāmnā yajanvārāṇi sarvabhāk
dvādaśarkṣāṇi viprarṣe pratimāsaṃ tu yāni vai
tannāmnānte 'tacyutaṃ teṣu samyak sampūjayennaraḥ
keśavaṃ mārgaśīrṣe tu ityādau kṛttikādike
ghṛtahomaścaturmāsaṃ kṛsaraṃ ca nivedayet
āṣāḍhādau pāyasaṃ tu viprāṃstenaiva bhojayet
pañcāvyajalasnānanaivedyairnaktamācaret
arvāgvisarjanāddravyaṃ naivedyaṃ sarvamucyate
visarjite jagannāthe nirmālyaṃ bhavati kṣaṇāt
pāñcarātravido mukhyā naivedyaṃ bhuñjate svayam
evaṃ saṃvatsarasyānte viśeṣeṇa prapūjayet
namonamaste 'cyuta saṃkṣayo 'stu pāpasya vṛddhiṃ samupaitu puṇyam
aiśvaryavittādi sadākṣayaṃ me tathāstu me santatirakṣayaiva
yathācyuta tvaṃ parataḥ parasmātsa brahmabhūtaḥ parataḥ parasmāt
tathācyutaṃ me kuru vāñchitaṃ sadā mayā kṛtaṃ pāpaharāprameya
acyutānanta govinda prasīda yadabhīpsitam
tadakṣayamameyātmankuruṣva puruṣottama
kuryādvai sapta varṣāṇi āyuḥ śrīsadgatīrnaraḥ
upoṣyaikādaśībdam aṣṭamīṃ ca caturdaśīm
saptamīṃ pūjayedviṣṇuṃ durgāṃ śambhuṃ raviṃ kramāt
teṣāṃ lokaṃ samāpnoti sarvakāmāṃśca nirmalaḥ
ekabhaktena naktena tathaivāyācitena ca
upavāsena śākādyaiḥ pūjayanta sarvadevatāḥ
sarvaḥ sarvāsu tithiṣu bhuktiṃ muktimavāpnuyāt
dhanado 'gniḥ pratipadi nāsatyo dastra arcitaḥ
śrīryamaśca dvitīyāyāṃ pañcamyā pārvatī śriyā
nāgāḥ ṣaṣṭhyāṃ kārtikeyaḥ saptamyāṃ bhāskaro 'rthadaḥ
durgāṣṭamyāṃ mātaraśca navamyāmatha takṣakaḥ
indro daśamyāṃ dhanada ekādaśyāṃ munīśvarāḥ
dvādaśyāṃ ca hariḥ kāmastrayodaśyāṃ maheśvaraḥ
caturdaśyāṃ pañcadaśyāṃ brahmā ca pitaro 'pare
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe tithivāranakṣatrādivratanirūpaṇaṃ nāma saptatriṃśaduttaraśatatamo 'dhyāyaḥ
hariruvāca
rājñāṃ vaṃśānpravakṣyāmi vaṃśānucaritāni ca
viṣṇunābhyabjato brahmā dakṣo 'ṅguṣṭhācca tasya vai
tato 'pitar vivasvāṃśca tataḥ sūnurvivasvataḥ
manurikṣvākuśaryātī nṛgo dhṛṣṭaḥ praṣadhrakaḥ
nariṣyantaśca nābhāgo diṣṭaḥ śaśaka eva ca
manorāsīdilā kanyā sudyumno 'sya suto 'bhavat
ilāyāṃ tu budhājjāto rājā rudra purūravāḥ
sutāstrayaśca sudyumnādutkalo vinato gayaḥ
abhṛcchradro govadhāttu pṛṣadhrastu manoḥ sutaḥ
karūṣātkṣattriyā jātāḥ kārūṣā iti viśrutāḥ
diṣṭaputrastu nābhāgo vaiśyātāmagamatsa ca
tasmādbhalandanaḥ putro vatsaprītir bhalandanāt
tataḥ pāṃśuḥ khanitro 'bhūdbhūpastasmāttataḥ kṣupaḥ
kṣupād viṃśo 'bhavatputro viṃśājjāto viviṃśakaḥ
viviṃśācca khanīnetro vibhūtistatsutaḥ smṛtaḥ
karandhamo vibhūtestu tato jāto 'pyavikṣitaḥ
marutto 'vikṣitasyāpi nariṣyantastataḥ smṛtaḥ
nariṣyantāttamo jātastato 'bhūd rājavardhanaḥ
rājavardhāt sudhṛtiśca naro 'bhūtsudhṛteḥ sutaḥ
narācca kevalaḥ putraḥ kevalāddhundhumānapi
dhundhumato vegavāṃśca budho vegavataḥ sutaḥ
tṛṇabindurbudhājjātaḥ kānyā cailavilā tathā
viśālaṃ janayāmāsa tṛṇabindostvalambusā
viśālāddhemacandro 'bhūddhemacandrācca candrakaḥ
dhūmrāśvaścaiva candrāttu dhūmrāśvātsṛñjayastathā
sañjayāt sahadevo 'bhūtkṛśāśvastatsuto 'bhavat
kṛśāśvātsomadattastutato 'bhūjjanamejayaḥ
tatputraśca sumantiśca ete vaiśālakā nṛpāḥ
śaryātestu sukanyābhūt sā bhāryā cyavanasya tu
ananto nāma śaryāter anantād revato 'bhavat
raivato revatasyāpi raivatādrevatī sutā
dhṛṣṭasya dhārṣṭarkaṃ kṣetraṃ vaiṣṇavaṃ tad babhūva ha
nābhāgaputro neṣṭho hyambarīṣo 'pi tatsutaḥ
ambarīṣādvirūpo 'bhūtpṛṣadaśvo virūpataḥ
rathīnaraśca tatputro vāsudevaparāyaṇaḥ
ikṣvākostu trayaḥ putrāḥ vikukṣinimidaṇḍakāḥ
ikṣvākujo vikukṣistu śaśādaḥ śaśabhakṣaṇāt
purañjayaḥ śaśādācca kakutsthākhyo 'bhavatsutaḥ
anenās tu kakutsthācca pṛthuḥ putras tv anenasaḥ
viśvarātaḥ pṛthoḥ putra ārdre 'bhūd viśvarātataḥ
yuvanāśvo 'bhavaccārdrācchāvasto yuvanāśvataḥ
bṛhadaśvas tu śāvastāt tatputraḥ kuvalāśvakaḥ
dhundhumāro hi vikhyāto dṛḍhāśvaś ca tato 'bhavat
candrāśvaḥ kapilāśvaśca haryaśvaśca dṛḍhāśvataḥ
haryaśvācca nikumbho 'bhūddhitāśvaśca nikumbhataḥ
pūjāśvaśca hitāśvācca tatsuto yuvanāśvakaḥ
yuvanāśvācca māndhātā bindumatyāstato 'bhavat
mucukundo 'mbarīṣaśca purukutsastrayaḥ sutāḥ
pañcāśatkanyakāścaiva bhāryāstāḥ saubharermuneḥ
yuvanāśvo 'mbarīṣācca harito yuvanāśvataḥ
purukutsānnarmadāyāṃ trasadasyur abhūt sutaḥ
anaraṇyastato jāto haryaśvo 'pyanaraṇyataḥ
tatputro 'bhūdvasumanāstridhanvā tasya cātmajaḥ
trayyāruṇastasya putras tasta satyarataḥ sutaḥ
yastriśaṅkuḥ samākhyāto hariścandro 'bhavattataḥ
hariścandrādrohitāśvo harito rohitāśvataḥ
haritasya sutaścañcuścañcośca vijayaḥ sutaḥ
vijayādruruko jajñe rurukāttu vṛkaḥ sutaḥ
vṛkādbāhurnṛpo 'bhūcca bāhostu sagaraḥ smṛtaḥ
ṣaṣṭiḥ putrasahasrāṇi sumatyāṃ sagarāddhara
keśinyāmeka evāsāvasamañjasasaṃjñakaḥ
tasyāṃśumānsuto vidvāndilīpastatsuto 'bhavat
bhagīratho dilīpācca yo gaṅgāmānayadbhuvam
śruto bhagīrathasuto nābhāgaśca śrutātkila
nābhāgādambarīṣo 'bhūt sindhudvīpo 'mbarīṣataḥ
sindhudvīpasyāyutāyur ṛtuparṇas tadātmajaḥ
ṛtuparṇāt sarvakāmaḥ sudāso 'bhūttadātmajaḥ
sudāsasya ca saudāso nāmnā mitrasahaḥ smṛtaḥ
kalmāṣapādasaṃjñaśca damayantyāṃ tadātmajaḥ
aśvakākhyo 'bhavatputro hyaśvakānmūlako 'bhavat
tato daśaratho rājā tasya cailavilaḥ sutaḥ
tasya viśvasahaḥ putraḥ khaṭvāṅgaśca tadātmajaḥ
khaṭvāṅgād dīrghabāhuśca dīrghabāhorhyajaḥ sutaḥ
tasya puttro daśarathaścatvārastatsutāḥ smṛtāḥ
rāmalakṣmaṇaśatrughnabharatāśca mahābalāḥ
rāmātkuśalavau jātau bharatāttārkṣapuṣkarau
citrāṅgadaścandraketurlakṣmaṇātsaṃbabhūvatuḥ
subāhuśūrasenau ca śatrughnātsaṃbabhūvatuḥ
kuśasya cātithiḥ putro niṣadho hyatitheḥ sutaḥ
niṣadhasya nalaḥ putro nalasya ca nabhāḥ smṛtaḥ
nabhasaḥ puṇḍarīkastu kṣemadhanvā tadātmajaḥ
devānīkastasya putro devānīkād ahīnakaḥ
ahīnakād rururyajñe pāriyātro ruroḥ sutaḥ
pāriyātrāddalo yajñe dalaputraśchalaḥ smṛtaḥ
chalādukthastato hyukthādvajranābhastato gaṇaḥ
uṣitāśvo gaṇājjajñe tato viśvasaho 'bhavat
hiraṇyanābhastatputrastatputraḥ puṣpakaḥ smṛtaḥ
dhruvasaṃdhir abhūt puṣpāddhruvasandheḥ sudarśanaḥ
sudarśanādagnivarṇaḥ padmavarṇo 'gnivarṇataḥ
śīghrastu padmavarṇāttu śīghrātputro marustvabhūt
maroḥ prasuśrutaḥ putrastasya codāvasuḥ sutaḥ
udāvasornandivardhanaḥ suketurnandivardhanāt
suketordevarāto 'bhūd bṛhadukthastataḥ sutaḥ
bṛhadukthānmahāvīryaḥ sudhṛtistasya cātmajaḥ
sudhṛterdhṛṣṭaketuśca haryaśvo dhṛṣṭaketutaḥ
haryaśvāttu marurjāto maroḥ pratīndhako 'bhavat
pratīndhakātkṛtiratho devamīḍhastadātmajaḥ
vibudho devamīḍhāttu vibudhāttu mahādhṛtiḥ
mahādhṛteḥ kīrtirāto mahāromā tadātmajaḥ
mahāromṇaḥ svarṇaromā hrasvaromā tadātmajaḥ
sīradhvajo hrasvaromṇaḥ tasya sītābhavatsutā
bhrātā kuśadhvajastasya sīradhvajāttu bhānumān
śatadyumno bhānumataḥ śatadyumnācchuciḥ smṛtaḥ
ūrjanāmā śuceḥ putraḥ sanadvājastadātmajaḥ
sanadvājātkulirjāto 'nañjanastu kuleḥ sutaḥ
anañjanācca kulajit tasyāpi cādhinemikaḥ
śrutāyustasya putro 'bhūtsupārśvaśca tadātmajaḥ
supārśvāt sṛṃjayo jātaḥ kṣemāriḥ sṛñjayātsmṛtaḥ
kṣemāritas tvanenāśca tasya rāmarathaḥ smṛtaḥ
satyaratho rāmarathāt tasmād upaguruḥ smṛtaḥ
upagurorupaguptaḥ svāgataścopaguptataḥ
svanaraḥ svāgatājjajñe suvarcāstasya cātmajaḥ
suvarcasaḥ supārśvastu suśrutaśca supārśvataḥ
jayastu suśrutājjajñe jayāttu vijayo 'bhavat
vijayasya ṛtaḥ putraḥ ṛtasya sunayaḥ sutaḥ
sunayādvītahavyastu vītahavyāddhṛtiḥ smṛtaḥ
bahulāśvo dhṛteḥ putro bahulāśvātkṛtiḥ smṛtaḥ
janakasya dvaye vaṃśe ukto yogasamāśrayaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sūryavaṃśavarṇanaṃ nāmāṣṭatriṃśaduttaraśatatamo 'dhyāyaḥ
hariruvāca
sūryasya kathito vaṃśaḥ somavaṃśaṃ śṛṇuṣva me
nārāyaṇasuto brahmā brahmaṇo 'treḥ samudbhavaḥ
atreḥ somastasya bhāryā tārā suraguroḥ priyā
somāttārā budhaṃ jajñe budhaputraḥ purūravāḥ
budhaputrādathorvaśyāṃ ṣaṭ putrāstu śrutātmakaḥ
viśvāvasuḥ śatāyuśca āyurdhomānamāvasuḥ
amāvasor bhīmanāmā bhīmaputraśca kāñcanaḥ
kāñcanasya suhotro 'bhūjjahnuś cābhūt suhotrataḥ
jahnoḥ sumanturabhavatsumantor apajāpakaḥ
balākāśvastasya putro balākāśvāt kuśaḥ smṛtaḥ
kuśāśvaḥ kuśanābhaś cāmūrtarayo vasuḥ kuśāt
gādhiḥ kuśāśvātsaṃjajñe viśvāmitrastadātmajaḥ
kanyā satyavatī dattā ṛcīkāya dvijāya sā
ṛcīkāj jamadagniśca rāmastasyābhavatsutaḥ
viśvāmitrād devarātamaducchandādayaḥ sutāḥ
āyuṣo nahuṣastasmādanenā rajirambhakau
kṣatravṛddhaḥ kṣattravṛddhātsuhotraścābhavannṛpaḥ
kāśyakāśau gṛtsamadaḥ suhotrādabhavaṃstrayaḥ
gṛtsamadācchaunako 'bhūtkāśyāddīrghatamāstathā
vaidyo dhanvantaristasmātketumāṃśca tadātmajaḥ
bhīmarathaḥ ketumato divodāsastadātmajaḥ
divodāsātpratardanaḥ śatrujitso 'tra viśrutaḥ
ṛtadhvajastasya putro hyalarkaśca ṛtadhvajāt
alarkāt sannatir jajñe sunītaḥ sannateḥ sutaḥ
satyaketuḥ sunītasya satyaketorvibhuḥ sutaḥ
vibhostu suvibhuḥ putraḥ suvibhoḥ sukumārakaḥ
sukumārād dhṛṣṭaketur vītihotras tadātmajaḥ
vītihotrasya bhargo 'bhūdbhargabhūmistadātmajaḥ
vaiṣṇavāḥ syurmahātmāna ityete kāśayo nṛpāḥ
pañcaputraśatānyāsanrajeḥ śakreṇa saṃhṛtāḥ
pratikṣatraḥ kṣattravṛddhātsaṃjayaśca tadātmajaḥ
vijayaḥ saṃjayasyāpi vijayasya kṛtaḥ sutaḥ
kṛtād vṛṣadhanaś cābhūt sahadevas tadātmajaḥ
sahadevādadīno 'bhūjjayatseno 'pyadīnataḥ
jayatsenātsaṃkṛtiśca kṣattradharmā ca saṃkṛteḥ
yatiryayātiḥ saṃyātir āyātir vikṛtiḥ kramāt
nahuṣasya sutāḥ khyātā yayāternṛpatestathā
yaduṃ ca turvasuṃ caiva devayānī vyajāyata
druhyuṃ cānuṃ ca pūruṃ ca śarmiṣṭhā vārṣapārvaṇī
sahasrajit kroṣṭumanā raghuścaiva yadoḥ sutāḥ
sahasrajitaḥ śatajittasmādvai hayahaihayau
anaraṇyo hayātputro dharmo haihayato 'bhavat
dharmasya dharmanetro 'bhūt kuntirvai dharmanetrataḥ
kunter babhūva sāhañjirmahiṣmāṃśca tadātmajaḥ
bhadraśreṇyastasya puttro bhadraśreṇyasya durdamaḥ
dhanako durdamāccaiva kṛtavīryaśca jānakiḥ
kṛtāgniḥ kṛtakarmā ca kṛtaujāḥ sumahābalaḥ
kṛtavīryādarjuno 'bhūdarjunācchūrasenakaḥ
jayadhvajo madhuḥ śūro vṛṣaṇaḥ pañca savratāḥ
jayadhvajāttālajaṅgho bharatastālajaṅghataḥ
vṛṣaṇasya madhuḥ puttro madhorvṛṣṇyādivaṃśakaḥ
kroṣṭorvijajñivānputtra āhis tasya mahātmanaḥ
āher uśaṅkuḥ saṃjajñe tasya citrarathaḥ sataḥ
śaśabinduścitrarathātpatnyo lakṣaṃ ca tasya ha
daśalakṣaṃ ca putrāṇāṃ pṛthukīrtyādayo varāḥ
pṛthukīrtiḥ pṛthujayaḥ pṛthudānaḥ pṛthuśravāḥ
pṛthuśravaso 'bhūttama uśanās tamaso 'bhavat
tatputraḥ śitagur nāma śrīrukmakavacastataḥ
rukmaśca pṛthurukmaśca jyāmaghaḥ pālito hariḥ
śrīrukmakavacasyaite vidarbho jyāmaghāttathā
bhāryāyāṃ caiva śaibyāyāṃ vidarbhātkrathakauśikau
romapādo romapādādbabhrurbabhrordhṛtistathā
kauśikasya ṛciḥ putraḥ tataścaidyo nṛpaḥ kila
kuntiḥ kilāsya putro 'bhūtkuntervṛṣṇiḥ sutaḥ smṛtaḥ
vṛṣṇeśca nivṛtiḥ putro daśārhe nivṛtestathā
daśārhasya suto vyomā jīmūtaśca tadātmajaḥ
jīmūtādvikṛtirjajñe tato bhīmaratho 'bhavat
tato madhuratho jajñe śakunistasya cātmajaḥ
karambhiḥ śakuneḥ putrastasya vai devavānsmṛtaḥ
devakṣattro devanato devakṣattrānmadhuḥ smṛtaḥ
kuruvaṃśo madhoḥ putro hyanuśca kuruvaṃśataḥ
puruhotro hyanoḥ putro hyaṃśuśca puruhotrataḥ
sattvaśrutaḥ sutaścāṃśostato vai sāttvato nṛpaḥ
bhajino bhajamānaśca sātvatādandhakaḥ sutaḥ
mahābhojo vṛṣṇidivyāvanyo devāvṛdho 'bhavat
nimivṛṣṇī bhajamānādayutājittathaiva ca
śatajicca sahasrājidbabhrurdevo bṛhaspatiḥ
mahābhojāttu bhojo 'bhūttadvṛṣṇeśca sumitrakaḥ
svadhājitsaṃjñakas tasmād anamitrāśinī tathā
anamitrasya nighno 'bhūnnighnācchatrājito 'bhavat
prasenaścāparaḥ khyāto hyanamitrācchibistathā
śibestu satyakaḥ putraḥ satyakātsātyakistathā
sātyakeḥ sañjayaḥ putraḥ kuliścaiva tadātmajaḥ
kuler yugandharaḥ putraste śaibeyāḥ prakīrtitāḥ
anamitrānvaye vṛṣṇiḥ śvaphalkaścitrakaḥ sutaḥ
śvaphalkāccaiva gāndinyāmakrūro vaiṣṇavo 'bhavat
upamadgurathākrūrād devadyotastataḥ sutaḥ
devavānupadevaśca hyakrūrasya sutau smṛtau
pṛthurvipṛthuścitrasya tvandhakasya śuciḥ smṛtaḥ
kukuro bhajamānasya tathā kambalabarhiṣaḥ
dhṛṣṭastu kukurājjajñe tasmātkāpotaromakaḥ
tadātmajo vilomā ca vilomnastumburuḥ sutaḥ
tasmācca dundubhirjajñe punarvasurataḥ smṛtaḥ
tasyāhukaścāhukī ca kanyā caivāhukasya tu
devakaścograsenaśca devakāddevakī tvabhūt
vṛkadevopadevā ca sahadevā surakṣitā
śrīdevī śāntidevī ca vasudeva uvāha tāḥ
devavānupadevaśca sahadevāsutau smṛtau
ugrasenasya kaṃso 'bhūtsunāmā ca vaṭādayaḥ
vidūratho bhajamānācchūraścābhūdvidūrathāt
vidūrathasutasyātha sūrasyāpi śamī sutaḥ
pratikṣatraśca śaminaḥ svayambhojastadātmajaḥ
hṛdikaśca svayambhojātkṛtavarmā tadātmajaḥ
devaḥ śatadhanuścaiva śūrādvai devamīḍhuṣaḥ
daśa putrā māriṣāyāṃ vasudevādayo 'bhavan
pṛthā ca śrutadevī ca śrutakīrtiḥ śrutaśravāḥ
rājādhidevī śūrācca pṛthāṃ kunteḥ sutāmadāt
sā dattā kuntinā pāṇḍostasyāṃ dharmānilendrakaiḥ
yudhiṣṭhiro bhīmapārtho nakulaḥ sahadevakaḥ
mādryāṃ nāsatyadastrābhyāṃ kuntyāṃ karṇaḥ purābhavat
śrutadevyāṃ dantavakro jajñe vai yuddhadurmadaḥ
saṃtardanādayaḥ pañca śrutakīrtyāṃ ca kaikayāt
rājādhidevyāṃ jajñāte vindaścaivānuvindakaḥ
śrutaśravā damaghoṣātprajajñe śiśupālakam
pauravī rohīṇā bhāryā madirānakadundubheḥ
devakīpramukhā bhadrā rohiṇyāṃ balabhadrakaḥ
sāraṇādyāḥ śaṭhaścaiva revatyāṃ balabhadrataḥ
niśaṭhaścolmuko jāto devakyāṃ ṣaṭ ca jajñire
kīrtimāṃśca suṣeṇaśca hyudāryo bhadrasenakaḥ
ṛjudāso bhadradevaḥ kaṃsa evāvadhīcca tān
saṃkarṣaṇaḥ saptamo 'bhūdaṣṭamaḥ kṛṣṇa eva ca
ṣoḍaśastrīsahasrāṇi bhāryāṇāṃ cābhavanhareḥ
rukmiṇī satyabhāmā ca lakṣmaṇā cāruhāsinī
śreṣṭhā jāmbavatī cāṣṭau jajñire tāḥ sutānbahūn
pradyumnaścārudeṣṇaśca pradhānāḥ sāmba eva ca
pradyumnādaniruddho 'bhūtkakudminyāṃ mahābalaḥ
aniruddhātsubhadrāyāṃ vajro nāma nṛpo 'bhavat
pratibāhurvajrasutaś cārustasya suto 'bhavat
vahnistu turvasorvaṃśe vahnerbhargo 'bhavatsutaḥ
bhargādbhānurabhūtputro bhānoḥ putraḥ karandhamaḥ
karandhamasya maruto druhyorvaṃśaṃ nibodha me
druhyostu tanayaḥ setur āraddhaśca tadātmajaḥ
āraddhasyaiva gāndhāro gharmo gāndhārato 'bhavat
ghṛtastu gharmaputro 'bhūddurgamaśca ghṛsya tu
pracetā durgamasyaiva anorvaṃśaṃ śṛṇuṣva me
anoḥ sabhānaraḥ putras tasmāt kālañjayo 'bhavat
kālañjayātsṛñjayo 'bhūtsṛñjayāttu puruñjayaḥ
janamejayastu tatputro mahāśālastadātmajaḥ
mahāmanā mahāśālād uśīnara iha smṛtaḥ
uśīnarācchibirjajñe vṛṣadarbhaḥ śibeḥ sutaḥ
mahāmanojāttitikṣoḥ putro 'bhūcca ruṣadrathaḥ
hemo ruṣadrathājjajñe sutapā hemato 'bhavat
baliḥ sutapaso jajñe hyaṅgavaṅgakaliṅgakāḥ
andhaḥ pauṇḍraśca bāleyā hyanapānas tathāṅgataḥ
anapānād divirathastato dharmaratho 'bhavat
romapādo dharmarathāc caturaṅgas tadātmajaḥ
pṛthulākṣastasya putraścampo 'bhūtpṛthulākṣataḥ
campaputraśca haryaṅgastasya bhadrarathaḥ sutaḥ
bṛhatkarmā sutastasya bṛhadbhānustato 'bhavat
bṛhanmanā bṛhadbhānos tasya putro jayadrathaḥ
jayadrathasya vijayo vijayasya dhṛtiḥ sutaḥ
dhṛter dhṛtavrataḥ putraḥ satyadharmā dhṛtavratāt
tasya putrastvadhirathaḥ karṇastasya suto 'bhavat
vṛṣasenastu karṇasya puruvaṃśyāñchṛṇuṣva me
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe candravaṃśavarṇanaṃ nāmaikonacatvāriṃśaduttaraśatatamo 'dhyāyaḥ
hariruvāca
janamejayaḥ puroścābhūnnamasyurjanamejayāt
tasya putraścābhayadaḥ sudyuścābhayadādabhūt
sudyor bahugatiḥ putraḥ saṃjātistasya cātmajaḥ
vatsajātiśca saṃjāteḥ raudrāśvaśca tadātmajaḥ
ṛteyuḥ sthaṇḍileyuśca kakṣeyuśca kṛteyukaḥ
jaleyuḥ saṃtateyuśca raudrāśvasya sutā varāḥ
ratināra ṛteyośca tasya pratirathaḥ sutaḥ
tasya medhātithiḥ putras tatputraś cainilaḥ smṛtaḥ
ainilasya tu duṣyanto bharatastasya cātmajaḥ
śakuntalāyāṃ saṃjajñe vitatho bharatādabhūt
vitathasya suto manyurmanyoścaiva naraḥ smṛtaḥ
narasya saṃkṛtiḥ putro gargo vai saṃkṛteḥ sutaḥ
gargād amanyuḥ putro vai śiniḥ putro vyajāyata
manyuputrānmahāvīryātsuto 'bhavadurukṣayaḥ
urukṣayāttrayyāruṇir vyūhakṣatrācca manyujāt
suhotrastasya hastī ca ajamīḍhadvimīḍhakau
hastinaḥ purumīḍhaśca kaṇvo 'bhūdajamīḍhataḥ
kaṇvānmedhātithirjajñe yataḥ kāṇvāyanā dvijāḥ
ajamīḍhād bṛhadiṣus tatputraśca bṛhaddhanuḥ
bṛhatkarmā tasya putrastasya putro jayadrathaḥ
jayadrathādviśvajicca senajicca tadātmajaḥ
rucirāśvaḥ senajitaḥ pṛthusenastadātmajaḥ
pārastu pṛthusenasya pārāddvīpo 'bhavannṛpaḥ
nṛpasya sṛmaraḥ putraḥ sukṛtiśca pṛthoḥ sutaḥ
vibhrājaḥ sukṛteḥ putro vibhrājād aśvaho 'bhavat
kṛtyāṃ tasmādbrahmadatto viṣvaksenastadātmajaḥ
yavīnaro dvimīḍhasya dhṛtimāṃśca yavīnarāt
dhṛtimataḥ satyadhṛtirdṛḍhanemistadātmajaḥ
dṛḍhanemeḥ supārśvo 'bhūt supārśvātsannatistathā
kṛtastu sannateḥ putraḥ kṛtādugrāyudho 'bhavat
ugrāyudhācca kṣemyau 'bhūtsudhīrastu tadātmajaḥ
purañjayaḥ sudhīrācca tasya putro vidūrathaḥ
ajamīḍhānnalinyāṃ ca nīlo nāma nṛpo 'bhavat
nīlācchāntirabhūtputraḥ suśāntistasya cātmajaḥ
suśānteśca pururjāto hyarkastasya suto 'bhavat
arkasya caiva haryaśvo haryaśvānmukulo 'bhavat
yavīnaro bṛhadbhānuḥ kampillaḥ sṛñjayastathā
pāñcālānmukulājjajñe śaradvānvaiṣṇavo mahān
divodāso dvitīyo 'sya hyahalyāyāṃ śaradvataḥ
śatānando 'bhavatputrastasya satyadhṛtiḥ sataḥ
kṛpaḥ kṛpī satyadhṛterurvaśyāṃ vīryahānitaḥ
droṇapatnī kṛpī jajñe aśvatthāmānamuttamam
divodāsānmitrayuśca mitrayoścyavano 'bhavat
sudāsaścyavanājjajñe saudāsastasya cātmajaḥ
sahadevastasya putraḥ sahadevāttu somakaḥ
jantustu somakājjajñe pṛṣataścāparo mahān
pṛṣatāddrupado jajñe dhṛṣṭadyumnastato 'bhavat
dhṛṣṭadyumnāddhṛṣṭaketurṛkṣo 'bhūtajamīḍhataḥ
ṛkṣātsaṃvaraṇo jajñe kuruḥ saṃvaraṇādabhūt
sudhanuśca pīkṣicca jahnuścaiva kuroḥ sutāḥ
sudhanuṣaḥ suhotro 'bhūccyavano 'bhūtsuhotrataḥ
cyavanātkṛtako jajñe tathoparicaro vasuḥ
bṛhadrathaśca pratyagraḥ satyādyāśca vasoḥ sutāḥ
bṛhadrathātkuśāgraśca kuśāgrādṛṣabho 'bhavat
ṛṣabhātpuṣpavāṃstasmājjajñe satyahito nṛpaḥ
satyahitāt sudhanvābhūj jahnuścaiva sudhanvanaḥ
bṛhadrathājjarāsandhaḥ sahadevastadātmajaḥ
sahadevācca ca somāpiḥ somāpeḥ śrutavānsutaḥ
bhīmasenograsenau ca śrutaseno 'parājitaḥ
janamejayastathānyo 'bhūjjahnostu suratho 'bhavat
vidūrathastu surathātsārvabhaumo vidūrathāt
jayasenaḥ sārvabhaumād āvadhītas tadātmajaḥ
ayutāyustasya putrastasya cākrodhanaḥ sutaḥ
akrodhanasyātithiśca ṛkṣo 'bhūdatitheḥ sutaḥ
ṛkṣācca bhīmaseno 'bhūddilīpo bhīmasenataḥ
pratīpo 'bhūddilīpācca devāpistu pratīpataḥ
śantanuścaiva bāhlīkastrayaste bhrātaro nṛpāḥ
bāhlīkātsomadatto 'bhūdbhūrirbhūriśravāstataḥ
śalaśca śantanor bhīṣmo gaṅgāyāṃ dhārmiko mahān
citrāṅgadavicitrau tu satyavatyāṃ tu śantanoḥ
bhārye vicitravīryasya tvambikāmbālike tayoḥ
dhṛtarāṣṭraṃ ca pāṇḍuṃ ca taddāsyāṃ viduraṃ tathā
vyāsa utpādayāmāsa gāndhāgī dhṛtarāṣṭrataḥ
śataputraṃ duryodhanādyaṃ pāṇḍoḥ pañca prajajñire
prativindhyaḥ śrutasomaḥ śrutakīrtistathārjunāt
śatānīkaḥ śrutakarmā draupadyāṃ pañca vai kramāt
yaudheyī ca hiḍimbā ca kauśī caiva subhadrikā
vijayā vai reṇumatī pañcabhyastu sutāḥ kramāt
devako ghaṭotkacaśca hyabhimanyuśca sarvagaḥ
suhotro niramitraśca parīkṣidabhimanyujaḥ
janamejayo 'sya tato bhaviṣyāṃśca nṛpāñchṛṇu
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe candravaṃśavarṇanaṃ nāma catvāriṃśaduttaraśatatamo 'dhyāyaḥ
hariruvāca
śatānīko hyaśvamedhadattaścāpy adhisomakaḥ
kṛṣṇo 'niruddhaścāpyuṣṇastataścitraratho nṛpaḥ
śucidratho vṛṣṇimāṃśca suṣeṇaśca sunīthakaḥ
nṛcakṣuśca mukhābāṇaḥ medhāvī ca nṛpañjayaḥ
pāriplavaśca munayo medhāvī ca nṛpañjayaḥ
bṛhadratho haristigmaḥ śatānīkaḥ sudānakaḥ
udāno 'hninaraścaiva daṇḍapāṇir nimittakaḥ
kṣemakaśca tataḥ śūdraḥ pitā pūrvastataḥ sutaḥ
bṛhadbalāstu kathayante nṛpāś caikṣvākuvaṃśajāḥ
bṛhadbalādurukṣayo vatsavyūhastataḥ paraḥ
vatsavyūhāttataḥ sūryaḥ sahadevastadātmajaḥ
bṛhadaśvo bhānurathaḥ pratīcyaśca pratītakaḥ
manudevaḥ sunakṣatraḥ kinnaraś cāntarikṣakaḥ
suparṇaḥ kṛtajiccaiva bṛhadbhrājaśca dhārmikaḥ
kṛtañjayo dhanañjayaḥ saṃjayaḥ śākya eva ca
śuddhodano bāhulaśca senajitkṣudrakastathā
sumitraḥ kuḍavaścātaḥ sumitrānmāgadhāñchṛṇu
jarāsandhaḥ sahadevaḥ somāpiśca śrutaśravāḥ
ayutāyurniramitraḥ sukṣatro bahukarmakaḥ
śrutaṃjayaḥ senajicca bhūriścaiva śucistathā
kṣemyaśca suvrato dharmaḥ śmaśrulo dṛḍhasenakaḥ
sumatiḥ subalo nīto satyajidviśvajittathā
iṣuṃjayaśca ityete nṛpā bārhadrathāḥ smṛtāḥ
adharmiṣṭhāśca śūdrāśca bhaviṣyanti nṛpāstataḥ
svargādikṛddhi bhagavānsākṣānnārāyaṇo 'vyayaḥ
naimittikaḥ prākṛtikastathaivātyantiko layaḥ
yāti bhūḥ pralayaṃ cāpsu hyāpastejasi pāvakaḥ
vāyau vāyuśca viyati tvākāśau yātyahaṅkṛtau
ahaṃ buddhau matir jove jīvo 'vyakte tadātmani
ātmā pareśvaro viṣṇureko nārāyaṇo naraḥ
avināśyaparaṃ sarvaṃ jagatsvargādi nāśi hi
nṛpādayo gatā nāśamataḥ pāpaṃ vivarjayet
dharmaṃ kuryātsthiraṃ yena pāpaṃ hitvā hariṃ vrajet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bhaviṣyarājavaṃśadṛ nāmaikacatvāriṃśaduttaraśatatamo 'dhyāyaḥ
brahmovāca
viṃśādīnpālayāmāsa hyavatīrṇo hariḥ prabhuḥ
daityadharmasya nāśārthaṃ vedadharmādiguptaye
matsyādikasvarūpeṇa tvavatāraṃ karotyajaḥ
matsyo bhūtvā hayagrīvaṃ daityaṃ hatvājikaṇṭakam
vedānānīya manvādīnpālayāmāsa keśavaḥ
mandaraṃ dhārayāmāsa kūrmo bhūtvā hitāya ca
kṣīrodamathane vaidyo devo dhanvantarir hyabhūt
bibhratkamaṇḍaluṃ pūrṇamamṛtena samutthitaḥ
āyurvedamathāṣṭāṅgaṃ suśrutāya sa uktavān
amṛtaṃ pāyayāmāsa strīrūpī ca surānhariḥ
avatīrṇo varāho 'tha hiraṇyākṣaṃ jaghāna ha
pṛthivīṃ dhārayāmāsa pālayāmāsa devatāḥ
narasiṃho 'vatīrṇo 'tha hiraṇyakaśipuṃ ripum
daityānnihatavānvedadharmādīnabhyapālayat
tataḥ paraśurāmo 'bhūjjamadagnerjagatprabhuḥ
triḥsaptakṛtvaḥ pṛthivīṃ cakre niḥkṣattriyāṃ hariḥ
kārtavīryaṃ jaghānājau kaśyapāya mahīṃ dadau
yāgaṃ kṛtvā mahābāhurmahendre parvate sthitaḥ
tato rāmo bhaviṣṇuśca caturdhā duṣṭarmadanaḥ
putro daśarathājjajñe rāmaśca bharato 'nujaḥ
lakṣmaṇaścātha śatrughno rāmabhāryā ca jānakī
rāmaśca pitṛsatyārthaṃ mātṛbhyo hitamācaran
śṛṅgaveraṃ citrakūṭaṃ daṇḍakāraṇyamāgataḥ
nāsāṃ śūrpaṇakhāyāśca chittvātha kharadūṣaṇam
hatvā sa rākṣasaṃ sītāpahārirajanīcaram
rāvaṇaṃ cānujaṃ tasya laṅkāpuryāṃ vibhīṣaṇam
rakṣorājye ca saṃsthāpya sugrīvanumanmukhaiḥ
āruhya puṣpakaṃ sārdhaṃ sītayā patibhaktayā
lakṣmaṇenānukūlena hyayodhyāṃ svapurīṃ gataḥ
rājyaṃ cakāra devādīnpālayāmāsa sa prajāḥ
dharmasaṃrakṣaṇaṃ cakre hyaśvamedhādikānkratūn
sā mahīpatinā reme rāmeṇaiva yathāsukham
rāvaṇasya gṛhe sītā sthitā bheje na rāvaṇam
karmaṇā manasā vācā sā gatā rāghavaṃ sadā
pativratā tu sā sītā hyanasūyā yathaiva tu
pativratāyā māhātmyaṃ śṛṇu tvaṃ kathayāmyaham
kauśiko brāhmaṇaḥ kuṣṭhī pratiṣṭhāne 'bhavatpurā
taṃ tathā vyādhitaṃ bhāryā patiṃ devamivārcayat
nirbhartsitāpi bhartāraṃ tamamanyata daivatam
bhartroktā sānayadveśyāṃ śulkamādāya cādhikam
pathi śūle tadā protamacauraṃ cauraśaṅkayā
māṇḍavyam atiduḥkhārtam andhakāre 'tha sa dvijaḥ
patnīskandhasamārūḍhaścālayāmāsa kauśikaḥ
pādāvamarśanāt kruddho māṇḍavyastamuvāca ha
sūryodaye mṛtistasya yenāhaṃ cālitaḥ padā
tacchrutvā prāha tadbhāryā sūryo nodayameṣyati
tataḥ sūryodayābhāvād abhavatsatataṃ niśā
bahūnyabdapramāṇāni tato devā bhayaṃ yayuḥ
brahmāṇaṃ śaraṇaṃ jagmustāmūce padmasambhavaḥ
praśāmyate tejasaiva tapastejastvanena vai
pativratāyā māhātmyānnodgacchati divākaraḥ
tasya cānudayāddhānirmartyānāṃ bhavatāṃ tathā
tasmātpativratāmatreranasūyāṃ tapasvinīm
prasādayata vai patnīṃ bhānorudayakāmyayā
taiḥ sā prasāditā gatvā hyanasūyā pativratā
kṛtvādityodayaṃ sā ca taṃ bhartāramajīvayat
pativratānasūyāyāḥ sītābhūdadhikā kila
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe daśāvatāradṛ nāma dvicatvāriṃśaduttaraśatatamo 'dhyāyaḥ
brahmovāca
rāmāyaṇamato vakṣye śrutaṃ pāpavināśanam
viṣṇunābhyabjato brahmā marīcistatsuto 'bhavat
marīceḥ kaśyapastasmādravistasmānmanuḥ smṛtaḥ
manorikṣvākurasyābhūdvaṃśe rājā raghuḥ smṛtaḥ
raghorajastato jāto rājā daśaratho balī
tasya putrāstu catvāro mahābalaparākramāḥ
kausalyāyām abhūdrāmo bharataḥ kaikayīsutaḥ
sutau lakṣmaṇaśatrughnau sumitrāyāṃ babhūvatuḥ
rāmo bhaktaḥ piturmāturviśvāmitrādavāptavān
astragrāmaṃ tato yakṣīṃ tāṭakāṃ prajaghāna ha
viśvāmitrasya yajñe vai subāhuṃ nyavadhīdbalī
janakasya kratuṃ gatvā upayeme 'tha jānakīm
ūrmilāṃ lakṣmaṇo vīro bharato māṇḍavīṃ sutām
śatrughno vai kīrtimatīṃ kuśadhvajasute ubhe
pitrādibhirayodhyāyāṃ gatvā rāmādayaḥ sthitāḥ
yudhājitaṃ mātulaṃ ca śatrughnabharatau gatau
gatayornṛpavaryo 'sau rājyaṃ dātuṃ samudyataḥ
sa rāmāya tatputrāya kaikeyyā prārthitastadā
caturdaśasamāvāso vane rāmasya vāñchitaḥ
rāmaḥ pitṛhitārthaṃ ca lakṣmaṇena ca sītayā
rājyaṃ ca tṛṇavattyaktvā śṛṅgaverapuraṃ gataḥ
rathaṃ tyaktvā prayāgaṃ ca citrakūṭagiriṃ gataḥ
rāmasya tu viyogena rājā svargaṃ samāśritaḥ
saṃskṛtya bharataścāgādrāmamāha balānvitaḥ
ayodhyāṃ tu samāgatya rājyaṃ kuru mahāmate
sa naicchatpāduke dattvā rājyāya bharatāya tu
visarjito 'tha bharato rāmarājyamapālayat
nandigrāme sthito bhakto hyayodhyāṃ nāviśadvratī
rāmo 'pi citrakūṭācca hyatrerāśramamāyayau
natvā sutīkṣṇaṃ cāgastyaṃ daṇḍakāraṇyamāgataḥ
tatra śūrpaṇakhā nāma rākṣasī cāttumāgatā
nikṛtya karṇo nāse ca rāmeṇāthāpavāritā
tatpreritaḥ kharaścāgāddūṣaṇastriśirāstathā
caturdaśasahasreṇa rakṣasāṃ tu balena ca
rāmo 'pi preṣayāmāsa bāṇairyamapuraṃ ca tān
rākṣasyā prerito 'bhyāgādrāvaṇo haraṇāya hi
mṛgarūpaṃ sa mārīcaṃ kṛtvāgre 'tha tridaṇḍadhṛk
sītayā prerito rāmo mārīcaṃ nijaghāna ha
mriyamāṇaḥ sa ca prāha hā sīte lakṣmaṇeti ca
sītokto lakṣmaṇo 'thāgādrāmaś cānudadarśa tam
uvāca rākṣasī māyā nūnaṃ sītā hṛteti saḥ
rāvaṇo 'ntaramāsādya hyaṅkenādāya jānakīm
jaṭāyuṣaṃ vinirbhidya yayau laṅkāṃ tato balī
aśokavṛkṣacchāyāyāṃ rakṣitāṃ tāmadhārayat
āgatya rāmaḥ śūnyāṃ ca parṇaśālāṃ dadarśa ha
śokaṃ kṛtvātha jānakyā mārgaṇaṃ kṛtavānprabhuḥ
jaṭāyuṣaṃ ca saṃskṛtya tadukto dakṣiṇāṃ diśam
gatvā sakhyaṃ tataścakre sugrīveṇa ca rāghavaḥ
sapta tālānvinirbhidya śareṇānataparvaṇā
vālinaṃ ca vinirbhidya kiṣkindhāyāṃ harīśvaram
sugrīvaṃ kṛtavānrāma ṛśyamūke svayaṃ sthitaḥ
sugrīvaḥ preṣayāmāsa vānarānparvatopamān
sītāyā mārgaṇaṃ kartuṃ pūrvādyāśāsu sotsavān
pratīcīmuttarāṃ prācīṃ diśaṃ gatvā samāgatāḥ
dakṣiṇāṃ tu diśaṃ ye ca mārgayanto 'tha jānakīm
vanāni parvatāndvīpānnadīnāṃ pulināni ca
jānakīṃ te hyapaśyanto maraṇe kṛtaniścayāḥ
sampātivacanājjñātvā hanūmānkapikuñjaraḥ
śatayojanavistīrṇaṃ pupluve makarālayam
apaśyajjānakīṃ tatra hyaśokavanikāsthitām
bhartsitāṃ rākṣasībhiśca rāvaṇena ca rakṣasā
bhava bhāryeti vadatā cintayantīṃ ca rāghavam
aṅgulīyaṃ kapirdattvā sītāṃ kauśalyamabravīt
rāmasya tasya dūto 'haṃ śokaṃ mā kuru maithili
svābhijñānaṃ ca me dehi yena rāmaḥ smariṣyati
tacchrutvā pradadau sītā veṇīratnaṃ hanūmate
yathā rāmo nayecchīghraṃ tathā vācyaṃ tvayā kape
tathetyuktvā tu hanumānvanaṃ divyaṃ babhañja ha
hatvākṣaṃ rākṣasāṃścānyānbandhanaṃ svayamāgataḥ
sarvairindrajito bāṇairdṛṣṭvā rāvaṇamabravīt
rāmadūto 'smi hanumāndehi rāmāya maithilīm
etacchrutvā prakupito dīpayāmāsa pucchakam
kapirjvalitalāṅgūlo laṅkāṃ dehe mahābalaḥ
dagdhvā laṅkāṃ samāyāto rāmapārśvaṃ sa vānaraḥ
jagdhvā phalaṃ madhuvane dṛṣṭā sītetyavedayat
veṇīratnaṃ ca rāmāya rāmo laṅkāpurīṃ yayau
sasugrīvaḥ sa hanumānsāṅgadaśca salakṣmaṇaḥ
vibhīṣaṇo 'pi samprāptaḥ śaraṇaṃ rāghavaṃ prati
laṅkaiśvaryeṣvabhyaṣiñcadrāmastaṃ rāvaṇānujam
rāmo nalena setuṃ ca kṛtvābdhau cottatāra tam
suvelāvasthitaścaiva purīṃ laṅkāṃ dadarśa ha
atha te vānarā vīrā nīlāṅgadanalādayaḥ
dhūmradhūmrākṣavīrendrā jāmbavatpramukhāstadā
maindadvividamukhyāste purīṃ laṅkāṃ babhañjire
rākṣasāṃśca mahākāyān kālāñjanacayopamān
rāmaḥ salakṣmaṇo hatvā sakapiḥ sarvarākṣasān
vidyujjihvaṃ ca dhūmrākṣaṃ devāntakanarāntakau
mahodaramahāpārśvāvatikāyaṃ mahābalam
kumbhaṃ nikumbhaṃ mattaṃ ca makarākṣaṃ hyakampanam
prahastaṃ vīramunmattaṃ kumbhakarṇaṃ mahābalam
rāvaṇiṃ lakṣmaṇo 'cchinta hyastrādyai rāghavo balī
nikṛtya bāhucakrāṇi rāvaṇaṃ tu nyapātayan
sītāṃ śuddhāṃ gṛhītvātha vimāne puṣpake sthitaḥ
savānaraḥ samāyāto hyayodhyāṃ pravarāṃ purīm
tatra rājyaṃ cakārātha putravat pālayanprajāḥ
daśāśvamedhānāhṛtya gayāśirasi pātanam
piṇḍānāṃ vidhivatkṛtvā dattvā dānāni rāghavaḥ
putrau kuśalavau dṛṣṭvā tau ca rājye 'bhyaṣecayat
ekādaśasahasrāṇi rāmo rājyamakārayat
śatrughno lavaṇaṃ jaghne śailūṣaṃ bharatastataḥ
agastyādīnmunīnnatvā śrutvotpattiṃ ca rakṣasām
svargaṃ gato janaiḥ sārdhamayodhyāsthaiḥ kṛtārthakaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe rāmāyaṇavarṇanaṃ nāma tricatvāriṃśaduttaraśatatamo 'dhyāyaḥ
brahmovāca
harivaṃśaṃ pravakṣyāmi kṛṣṇamāhātmyamuttamam
vasudevāttu devakyāṃ vāsudevo balo 'bhavat
dharmādirakṣaṇārthāya hyadharmādivinaṣṭaye
kṛṣṇaḥ pītvā stanau gāḍhaṃ pūtanāmanayatkṣayam
śakaṭaḥ parivṛtto 'tha bhagnau ca yamalārjunau
damitaḥ kāliyo nāgo dhenuko vinipātitaḥ
dhṛto govardhanaḥ śaila indreṇa paripūjitaḥ
bhārāvataraṇaṃ cakre pratijñāṃ kṛtavānhariḥ
rakṣaṇāyārjunādeśca hyariṣṭādirnipātitaḥ
keśī vinihato daityo gopādyāḥ paritoṣitāḥ
cāṇūro muṣṭiko mallaḥ kaṃso mañcānnipātitaḥ
rukmiṇīsatyabhāmādyāḥ hyaṣṭau patnyo hareḥ parāḥ
ṣoḍaśa strīsahasrāṇi hyanyānyāsa mahātmanaḥ
tāsāṃ putrāśca pautrādyāḥ śataśo 'tha sahasraśaḥ
rukmiṇyāṃ caiva pradyumno nyavadhīcchambaraṃ ca yaḥ
tasya putro 'niruddho 'bhūd uṣābāṇasutāpatiḥ
hariśakarayor yatra mahāyuddhaṃ babhūva ha
bāṇabāhusahasraṃ ca chinnaṃ bāhudvayaṃ hyabhūt
narako nihato yena pārijātaṃ jahāra yaḥ
balaśca śiśupālaśca hataśca dvividaḥ kapiḥ
aniruddhādabhūdvajraḥ sa ca rājā gate harau
saṃdīpaniṃ guruṃ cakre saputraṃ ca cakāra saḥ
mathurāyāṃ cograsenaṃ pālanaṃ ca divaukasām
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe harivaṃśavarṇanaṃ nāma catuścātvāriṃśaduttaraśatatamo 'dhyāyaḥ
brahmovāca
bhārataṃ sampravakṣyāmi bhārāvataraṇaṃ bhuvaḥ
cakre kṛṣṇo yudhyamānaḥ pāṇḍavādinimittataḥ
viṣṇunābhyabjato brahmā brahmaputro 'triratritaḥ
somastato budhastasmādilāyāṃ ca purūravāḥ
tasyāyustatra vaṃśe 'bhūdyayātirbharataḥ kuruḥ
śantanustasya vaṃśe 'bhūdgaṅgāyāṃ śantanoḥ sutaḥ
bhīṣmaḥ sarvaguṇairyukto brahmavaivartapāragaḥ
śantanoḥ satyavatyāṃ ca dvau putrau saṃbabhūvatuḥ
citrāṅgadaṃ tu gandharvaḥ putraṃ citrāṅgado 'vadhīt
anyo vicitravīryo 'bhūtkāśīrājasutāpatiḥ
vicitravīrye svaryāte vyāsāttatkṣetrato 'bhavat
dhṛtarāṣṭro 'mbikāputraḥ pāṇḍurāmbālikāsutaḥ
bhujiṣyāyāṃ tu viduro gāndhāryāṃ dhṛtarāṣṭrataḥ
duryodhanapradhānāstu śatasaṃkhyā mahābalāḥ
pāṇḍoḥ kuntyāṃ ca mādryāṃ ca pañca putrāḥ prajajñire
yudhiṣṭhiro bhīmaseno hyarjuno nakulastathā
sahadevaśca pañcaite mahābalaparākramāḥ
kurupāṇḍavayorvairaṃ daivayogād babhūva ha
duryodhanenādhīreṇa pāṇḍavāḥ samupadrutāḥ
dagdhā jatugṛhe vīrāste muktāḥ svadhiyāmalāḥ
tatastadekacakrāyāṃ brāhmaṇasya niveśane
viviśuste mahātmāno nihatya bakarākṣasam
tataḥ pāñcālaviṣaye draupadyāste svayaṃvaram
vijñāya vīryaśulkāṃ tāṃ pāṇḍavā upayemire
droṇabhīṣmānumatyā tu dhṛtarāṣṭraḥ samānayat
ardharājyaṃ tataḥ prāptā indraprasthe purottame
rājasūyaṃ tataścakruḥ sabhāṃ kṛtvā yatavratāḥ
arjuno dvāravatyāṃ tu subhadrāṃ prāptavānpriyām
vāsudevasya bhaginīmanumatyā muradviṣaḥ
nandighoṣaṃ rathaṃ divyam agner dhanur anuttamam
gāṇḍīvaṃ nāma taddivyaṃ triṣu lokeṣu viśrutam
akṣayānsāyakāṃścaiva tathābhedyaṃ ca daṃśanam
sa tena dhanuṣā vīraḥ pāṇḍavo jātavedasam
kṛṣṇadvitīyo bībhatsur atarpayata vīryavān
nṛpāndigvijaye jitvā ratnānyādāya vai dadau
yudhiṣṭhirāya mahate bhrātre nītivide mudā
yudhiṣṭhiro 'pi dharmātmā bhrātṛbhiḥ parivāritaḥ
jito duryodhanenaiva māyādyūtena pāpinā
karṇaduḥśāsanamate sthitena śakunermate
atha dvādaśa varṣāṇi vane tepurmahattapaḥ
sadhaumyā draupadīṣaṣṭhā munivṛndābhisaṃvṛtāḥ
yayurvirāṭanagaraṃ guptarūpeṇa saṃśritāḥ
varṣamekaṃ mahāprājñā gograhāt tam apālayan
tate yātāḥ svakaṃ rāṣṭraṃ prārthayāmāsurādṛtāḥ
pañcagrāmānardharājyādvīrā duryodhanaṃ nṛpam
nāptavantaḥ kurukṣetre yuddhaṃ cakrurbalānvitāḥ
akṣauhiṇībhirdivyābhiḥ saptabhiḥ parivāritāḥ
ekādaśabhirudyuktā yuktā duryodhanādayaḥ
āsīdyuddhaṃ saṃkulaṃ ca devāsuraraṇopamam
bhīṣmaḥ senāpatirabhūdādau dauryodhane bale
pāṇḍavānāṃ śikhaṇḍī ca tayoryuddhaṃ babhūva ha
śastrāśastri mahāghoraṃ dhasarātraṃ śarāśari
śikhaṇḍyarjunabāṇaiśca bhīṣmaḥ śaraśataiścitaḥ
uttarāyaṇam āvīkṣya dhyātvā devaṃ gadādharam
uktvā dharmānbahuvidhāṃstarpayitvā pitṝnbahūn
ānande tu pade līno vimale muktakilbiṣe
tato droṇo yayau yoddhuṃ dhṛṣṭadyumnena vīryavān
dināni pañca tadyuddhamāsītparamadāruṇam
yatra te pṛthivīpālā hatāḥ pārthena saṃgare
śokasāgaramāsādya droṇo 'pi svargamāptavān
tataḥ karṇā yayau yoddhumarjunena mahātmanā
dinadvayaṃ mahāyuddhaṃ kṛtvā pārthāstrasāgare
nimagnaḥ sūryalokaṃ tu tataḥ prāpa sa vīryavān
tataḥ śalyo yayau yoddhuṃ dharmarājena dhīmatā
dinārdhena hataḥ śalyo bāṇairjvalanasannibhaiḥ
duryodhano 'tha vegena gadāmādāya vīryavān
abhyadhāvata vai bhīmaṃ kālāntakayamopamaḥ
atha bhīmena vīreṇa gadayā vinipātitaḥ
aśvatthāmā gato drauṇiḥ suptasainyaṃ tato niśi
jaghāna bāhuvīryeṇa piturvadhamanusmaran
dhṛṣṭadyumnaṃ jaghānātha draupadeyāṃśca vīryavān
draupadyāṃ rudyamānāyāmaśvatthāmnaḥ śiromaṇim
aiṣikāstreṇa taṃ jitvā jagrāhārjuna uttamam
yudhiṣṭhiraḥ samāśvāsya strījanaṃ śokasaṃkulam
snātvā saṃtarpya devāṃśca pitṝnatha pitāmahān
āśvāsito 'tha bhīṣmeṇa rājyaṃ caivākaronmahat
viṣṇumīje 'śvamedhena vidhivaddakṣiṇāvatā
rājye parīkṣitaṃ sthāpya yādavānāṃ vināśanam
śrutvā tu mausale rājā japtvā nāmasahasrakam
viṣṇoḥ svargaṃ jagāmātha bhīmādyairbhrātṛbhiryutaḥ
vāsudevaḥ punarbuddhasaṃmohāya suradviṣām
kalkirviṣṇuśca bhavitā śambhalagrāmake punaḥ
aśvārūḍho 'khilāṃllokāṃstadā bhasmīkariṣyati
devādīnāṃ rakṣaṇāya hyadharmaharaṇāya ca
duṣṭānāṃ ca vadhārthāya hyavatāraṃ karoti ca
yathā dhanvantarirvaṃśe jātaḥ kṣīrodamanthane
devādīnāṃ jīvanāya hyāyurvedamuvāca ha
viśvāmitrasutāyaiva suśrutāya mahātmane
bhāratāṃścāvatārāṃśca śrutvā svargaṃ vrajennaraḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe bhāratādivarṇanaṃ nāma pañcacatvāriṃśaduttaraśatatamo 'dhyāyaḥ
dhanvantariruvāca
sarvaroganidānaṃ ca vakṣye suśruta tattvataḥ
ātreyādyairmunivarairyathā pūrvamudīritam
rogaḥ pāpmā jvaro vyādhirvikāro duṣṭa āmayaḥ
yakṣmātaṅkagadā bādhāḥ śabdāḥ paryāyavācinaḥ
nidānaṃ pūrvarūpāṇi rūpāṇyupaśayastathā
saṃprāptiś ceti vijñānaṃ rogāṇāṃ pañcadhā smṛtam
nimittahetvāyatanapratyayotthānakāraṇaiḥ
nidānamāhuḥ paryāyaiḥ prāgrūpaṃ yena lakṣyate
utpitsurāmayo doṣaviśeṣeṇānadhiṣṭhitaḥ
liṅgamavyaktamalpatvādvyādhīnāṃ tadyathāyatham
tadeva vyaktatāṃ yātaṃ rūpamityabhidhīyate
saṃsthānāṃ vyañjanaṃ liṅgaṃ lakṣaṇaṃ cihnamākṛtiḥ
hetuvyādhiviparyastaviparyastārthakāriṇām
auṣadhānnavihārāṇāmupayogaṃ sukhāvaham
vidyādupaśayaṃ vyādheḥ sa hi sātmyamiti smṛtaḥ
viparīto 'nupaśayo vyādhyasātmyetisaṃjñitaḥ
yathā duṣṭena doṣeṇa yathā cānuvisarpatā
nirvṛttirāmayasyāsau saṃprāptirabhidhīyate
saṃkhyāvikalpaprādhānyabalakālaviśeṣataḥ
sā bhidyate yathātraiva vakṣyante 'ṣṭau jvarā iti
doṣāṇāṃ samavetānāṃ vikalpo 'ṃśāṃśakalpanā
svātantryapāratantryābhyāṃ vyādheḥ prādhānyamādiśet
hetvādikārtsnyāvayavair balābalaviśeṣaṇam
naktaṃdinārdhabhuktāṃśair vyādhikālo yathāmalam
iti prokto nidānārthaḥ sa vyāsenopadekṣyate
sarveṣāmeva rogāṇāṃ nidānaṃ kupitā malāḥ
tatprakopasya tu proktaṃ vividhāhitasevanam
ahitastrividho yogastrayāṇāṃ prāgudāhṛtaḥ
tiktoṣaṇakaṣāyāmlarūkṣāpramitayojanaiḥ
dhāvanodīraṇaniśājāgarātyuccabhāṣaṇaiḥ
kriyābhiyogabhīśokacintāvyāyāmamaithunaiḥ
grīṣmāhorātrabhuktyante prakupyati samīraṇaḥ
pittaṃ kaṭvālatīkṣṇoṣṇakaṭukrodhavidāhibhiḥ
śaranmadhyāhnarātryardhavidāhasamayeṣu ca
svādvamlalavaṇasnigdhagurvabhiṣyandiśītalaiḥ
āsyāsvapnasukhājīrṇadivāsvapnādibṛṃhaṇaiḥ
pracchardanādyayogena bhuktānnasyāpyajīrṇake
pūrvāhne pūrvarātre ca śleṣmā vakṣyāmi saṅkarān
miśrībhāvātsamastānāṃ sannipātastathā punaḥ
saṃkīrṇājīrṇaviṣamaviruddhādyaśanādibhiḥ
vyāpannamadyapānīyaśuṣkaśākāmamūlakaiḥ
piṇyākamṛtyavasarapūtiśuṣkakṛśamiṣaiḥ
doṣatrayakaraistaistaistathānnaparivartataḥ
dhātorduṣṭātpuro vātāddvigrahāveśaviplavāt
duṣṭāmānnair atiślaiṣmagrahair janmarkṣapīḍanāt
mithyāyogācca vividhāt pāpānāṃ ca niṣevaṇāt
strīṇāṃ prasavavaiṣamyāttathā mithyopacārataḥ
pratirogamiti kruddhā rogavidhyanugāminaḥ
rasāyanaṃ prapadyāśu doṣā dehe vikurvate
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe sarvaroganidānaṃ nāma ṣaṭcatvāriṃśaduttaraśatatamo 'dhyāyaḥ
dhanvantariruvāca
vakṣye jvaranidānaṃ hi sarvajvaravibuddhaye
jvaro rogapatiḥ pāpmā mṛtyurājo 'śano 'ntakaḥ
kruddhadakṣādhvaradhvaṃsirudrordhvanayanodbhavaḥ
tatsantāpo mohamayaḥ santāpātmāpacārajaḥ
vividhairnāmabhiḥ krūro nānāyoniṣu vartate
pākalo gajeṣvabhitāpo vājiṣvalarkaḥ kukkureṣu
indramado jaladeṣv apsu nīlikā jyotiroṣadhīṣu bhūmyāmūṣaro nāma
hṛllāsaśchardanaṃ kāsaḥ staṃbhaḥ śaityaṃ tvagādiṣu
aṅgeṣu ca samudbhūtāḥ piḍakāśca kaphodbhave
kāle yathāsvaṃ sarveṣāṃ pravṛttirvṛddhireva vā
nidānokto 'nupaśayo viparītopaśāyitā
aruciścāvipākaśca staṃbhamālasyameva ca
hṛddāhaśca vipākaśca tandrā cālasyameva ca
vastir vimardāvanayā doṣāṇāmapravartanam
lālāpraseko hṛllāsaḥ kṣunnāśo rasadaṃ mukham
svaccham uṣṇagurutvaṃ ca gātrāṇāṃ bahumūtratā
na vijīrṇaṃ na ca mlānirjvarasyāmasya lakṣaṇam
kṣutkṣāmatā laghutvaṃ ca gātrāṇāṃ jvaramārdavam
doṣapravṛttiraṣṭāhānnirāmajvaralakṣaṇam
yathā svaliṅgaṃ saṃsarge jvarasaṃsargajo 'pi vā
śiro'rtimūrchāvamidehadāhakaṇṭhāsyaśoṣāruciparvabhedāḥ
unnidratā saṃbhramaromaharṣā jṛmbhātivāktvaṃ pavanātsapittāt
tāpahānyaruciparvaśirorukṣṭhīvanaśvasanakāsavivarṇāḥ
śītajāḍyatimirabhramitandrāśleṣmavātajanitajvaraliṅgam
śītastambhasvedadāhāvyavasthāstṛṣṇā kāsaḥ śleṣmapittapravṛttiḥ
mohas tandrā liptatiktāsyatā ca jñeyaṃ rūpaṃ śleṣmapittajvarasya
sarvajo lakṣaṇaiḥ sarvairdāho 'tra ca muhurmuhuḥ
taducchītaṃ mahānidrā divā jāgaraṇaṃ niśi
sadā vā naiva vā nidrā mahāsvedo hi naiva vā
gītanartanahāsyādiḥ prakṛtehāpravartanam
sāśruṇī kaluṣe rakte bhugne lulitapakṣmaṇī
akṣiṇī piṇḍikāpārśvaśiraḥ parvāsthirugbhramaḥ
sasvanau sarujau karṇau mahāśītau hi naiva vā
paridagdhā kharā jihvā gurustrastāṅgasandhitā
ṣṭhīvanaṃ raktapittasya loṭhanaṃ śiraso 'titṛṭ
koṣṭhānāṃ śyāvaraktānāṃ maṇḍalānāṃ ca darśanam
hṛdvyathā malasaṃsargaḥ pravṛttirvālpaśo 'ti vā
snigdhāsyatā balabhraṃśaḥ svarasādaḥ pralāpitaḥ
doṣapākaściraṃ tandrā pratataṃ kaṇṭhakūjanam
sannipātamabhinyāsaṃ taṃ brūyācca hataujasam
vāyunā kaṇṭharuddhena pittamantaḥ supīḍitam
vyavāyitvācca saukhyācca bahir mārgaṃ prapadyate
tena hāridranetratvaṃ sannipātodbhave jvare
doṣe vivṛddhe naṣṭe 'gnau sarvasampūrṇalakṣaṇaḥ
saṃnipātajvaro 'sādhyaḥ kṛcchrasādhyastato 'nyathā
anyatra sannipātotthaṃ yatra pittaṃ pṛthaksthitam
tvaci koṣṭhe ca vā dāhaṃ vidadhāti puro 'nu vā
tadvadvātakaphe śītaṃ dāhādirdustarastayoḥ
śītādau tatra pittena kaphe syānditaśoṣite
pitte śānte 'tha vai mūrchā madastṛṣṇā ca jāyate
dāhādau punaranteṣu tandrālasye vamiḥ kramāt
āgantur abhighātābhiṣaṅgaśāpābhicārataḥ
caturdhā tu kṛtaḥ svedo dāhādyairabhighātajaḥ
śramācca tasminpavanaḥ prāyo raktaṃ pradūṣayan
savyathāśokavaivarṇyaṃ sarujaṃ kurute jvaram
grahāveśauṣadhiviṣakrodhabhīśokakāmajaḥ
abhiṣaṅgagraho 'pyasmin akasmād vāsarodane
oṣadhīgandhaje mūrchā śirorugvamathuḥ kṣayaḥ
viṣānmūrchātisāraśca śyāvatā dāhakṛdbhramaḥ
krodhātkampaḥ śirorukca pralāpo bhayaśokaje
kāmādbhramo 'rucirdāho hrīnidrādhīdhṛtikṣayāḥ
grahādau sannipātasya rūpādau marutastayoḥ
kopātkope 'pi pittasya yau tu śāpābhicārajau
sannipātajvarau ghorau tāvasahyatamau matau
tantrābhicārikair mantrair dūyamānaṃ ca tapyate
pūrvaṃ caitastato dehastato visphoṭadigbhramaiḥ
sadāhamūrchāgrastasya pratyahaṃ vardhate jvaraḥ
iti jvaro 'ṣṭadhā dṛṣṭaḥ samāsād dvividhastu saḥ
śārīro mānasaḥ saumyas tīkṣṇo 'ntarbahirāśrayaḥ
prākṛto vaikṛtaḥ sādhyo 'sādhyaḥ sāmo nirāmakaḥ
pūrvaṃ śarire śarīre tāpo manasi mānase
pavanairyogavāhitvācchītaṃ śleṣmayute bhavet
dāhaḥ pittayute miśraṃ miśre 'ntaḥ saṃśraye punaḥ
jvare 'dhikaṃ vikārāḥ syurantaḥ kṣobho malagrahaḥ
bahireva bahirvege tāpo 'pi ca sa sādhitaḥ
varṣāśaradvasanteṣu vātādyaiḥ prakṛtaḥ kramāt
vaikṛto 'nyaḥ sa duḥsādhyaḥ prāyaśca prākṛto 'nilāt
varṣāsu māruto duṣṭaḥ pittaśleṣmānvitaṃ jvaram
kuryācca pittaṃ śaradi tasya cānucaraḥ kaphaḥ
tatprakṛtyā visargācca tatra nānaśanādbhayam
kapho vasante tamapi vātapittaṃ bhavedanu
balavatsvalpadoṣeṣu jvaraḥ sādhyo 'nupadravaḥ
sarvathā vikṛtijñāne prāgasādhya udāhṛtaḥ
jvaropadravatīkṣṇatvaṃ mandāgnir bahumūtratā
na pravṛttirna vijīrṇā na kṣutsāmajvarākṛtiḥ
jvaravego 'dhikastṛṣṇā pralāpaḥ śvasanaṃ bhramaḥ
malapravṛttirutkleśaḥ pacyamānasya lakṣaṇam
jīrṇatām aviparyāsāt saptarātraṃ ca laṅghanam
jvaraḥ pañcavidhaḥ prokto malakālabalābalāt
prāyaśaḥ sannipātena bhūyasāmupadiśyate
saṃtataḥ satato 'nyedyustṛtīyakacaturthakau
dhātumūtraśakṛdvāhisrotasāṃ vyāpino malāḥ
tāpayantastanuṃ sarvāṃ tulyadṛṣṭyādivardhitāḥ
balino guravastasyāviśeṣeṇa rasāśritāḥ
satataṃ niṣpratidvandvā jvaraṃ kuryuḥ suduḥsaham
malaṃ jvaroṣṇadhātūnvā sa śīghraṃ kṣapayettataḥ
sarvākāraṃ rasādīnāṃ śuddhyāśuddhyāpi vā kramāt
vātapittakaphaiḥ saptadaśadvādaśavāsarāt
prāyo 'nuyāti maryādāṃ mokṣāya ca vadhāya ca
ityagniveśasya mataṃ hārītasya punaḥ smṛtiḥ
dviguṇā saptamī yā ca navamyekādaśī tathā
eṣā tridoṣamaryādā mokṣāya ca vadhāya ca
śuddhyāśuddhyā jvaraḥ kālaṃ dīrghamapyatra vartate
kṛśānāṃ vyādhiyuktānāṃ mithyāhārādisevinām
alpo 'pi doṣo duṣṭyāderlabdhvānyatamato balam
sa pratyanīko viṣamaṃ yasmādvṛddhikṣayānvitaḥ
savikṣepo jvaraṃ kuryādviṣamakṣayavṛddhibhāk
doṣaḥ pravartate teṣāṃ sve kāle jvarayanbalī
nivartate punaścaiva pratyanīkabalābalaḥ
kṣīṇadoṣo jvaraḥ sūkṣmo rasādiṣveva līyate
līnatvāt kārśyavaivarṇyajāḍyādīnāṃ dadhāti saḥ
āsannavikṛtāsyatvāt srotasāṃ rasavāhinām
āśu sarvasya vapuṣo vyāptidoṣo na jāyate
santaḥ satatastena viparīto viparyayāt
viṣamo viṣamārambhaḥ kṣapākālena saṅgavān
doṣo raktāśrayaḥ prāyaḥ karoti saṃtataṃ jvaram
ahorātrasya sandhau syātsakṛdanyedyurāśritaḥ
tasminmāṃsavahā nāḍī medonāḍī tṛtīyake
grāhī pittānilānmūrdhnastrikasya kaphapittataḥ
sapṛṣṭhasyānilakaphātsa caikāhāntaraḥ smṛtaḥ
caturthako malairmedomajjāsthyanyatare sthitaḥ
majjāstha eva hyaparaḥ prabhāvamanudarśayet
dvidhā kaphoṇijaṅghābhyāṃ sa pūrvaṃ śirasānilāt
asthimajjorupagataś caturthakaviparyayaḥ
tridhā tryahaṃ jvarayati dinamekaṃ tu muñcati
balābalena doṣāṇām anyaceṣṭādijanmanām
pakvānām aviparyāsāt saptarātraṃ ca laṅghayet
jvaraḥ syānmanasastadvatkarmaṇaśca tadā tadā
gambhīradhātucāritvātsannipātena sambhavāt
tulyocchrayācca doṣāṇāṃ duścikitsyaścaturthakaḥ
sūkṣāmāt sūkṣmajvareṣveṣu dūrād dūratareṣu ca
doṣo raktādimārgeṣu śanairalpaścireṇa yat
yāti dehaṃ ca nāśeṣaṃ santāpādīnkarotyataḥ
kramo yatnena vicchinnaḥ satāpo lakṣyate jvaraḥ
viṣamo viṣamārambhaḥ kṣapākālānusāravān
yathottaraṃ mandagatirmandaśaktiryathāyatham
kālenāpnoti sadṛśānsa rasādīṃstathātathā
doṣo jvarayati kruddhaścirācciratareṇa ca
bhūmau sthitaṃ jalaiḥ siktaṃ kālaṃ naiva pratīkṣate
aṅkurāya yathā bījaṃ doṣabījaṃ bhavettathā
vegaṃ kṛtvā viṣaṃ yadvadāśaye nayate balam
kupyatyāptabalaṃ bhūyaḥ kāladoṣaviṣaṃ tathā
evaṃ jvarāḥ pravartante viṣamāḥ satatādayaḥ
utkleśo gauravaṃ dainyaṃ bhaṅgo 'ṅgānāṃ vijṛmbhaṇam
arocako vamiḥ śvāsaḥ sarvasminrasage jvare
raktaniṣṭhīvanaṃ tṛṣṇā rūkṣoṣṇaṃ pīḍakodyamaḥ
dāharāgabhramamadapralāpo raktasaṃśrite
tṛḍglāniḥ spṛṣṭavarcaskamantardāho bhramastamaḥ
daurgandhyaṃ gātravikṣepo māṃsasthe medasi sthite
svedo 'titṛṣṇā vamanaṃ daurgandhyaṃ vā sahiṣṇutā
pralāpo glānirarucirasthige tvasthibhedanam
doṣapravṛttirudbodhaḥ śvāsāṅgakṣepakūjanam
antardāho bahiḥ śaityaṃ śvāso hikkā hi majjage
tamaso darśanaṃ marmacchedanaṃ stabdhameḍhratā
śukrapravṛttau mṛtyustu jāyate śukrasaṃśraye
uttarottaraduḥsādhyāḥ pañcānye tu viparyaye
pralimpanniva gātrāṇi śleṣmaṇā gauraveṇa ca
mandajvarapralāpastu saśītaḥ syātpralepakaḥ
nityaṃ mandajvaro rūkṣaḥ śītakṛcchreṇa gacchati
stabdhāṅgaḥ śleṣmabhūyiṣṭho bhaved aṅgabalāśakaḥ
haridrābhedavarṇābhastadvallepaṃ pramehati
sa vai hāridrako nāma jvarabhedo 'ntakaḥ smṛtaḥ
kaphavātau samau yatra hīnapittasya dehinaḥ
tīkṣṇo 'thavā divā mando jāyate rātrijo jvaraḥ
divākarārpitabale vyāyāmācca viśoṣite
śarīre niyataṃ vātājjvaraḥ syāt paurvarātrikaḥ
āmāśaye yadātmasthe śleṣmapitte hyadhaḥ sthite
tadardhaṃ śītalaṃ dehe hyardhaṃ coṣṇaṃ prajāyate
kāye pittaṃ yadā nyastaṃ śleṣmā cānte vyavasthitaḥ
uṣṇatvaṃ tena dehasya śītatvaṃ karapādayoḥ
rasaraktāśrayaḥ sādhyo māṃsamedogataśca yaḥ
asthimajjāgataḥ kṛcchrastaistaiḥ svāṅgairhataprabhaḥ
visaṃjño jravegārtaḥ sakrodha iva vīkṣate
sadoṣam uṣṇaṃ ca sadā śakṛnmuñcati vegavat
deho laghurvyapagataklamamohatāpaḥ pāko mukhe karaṇasauṣṭhavamavyathatvam
svedaḥ kṣuvaḥ prakṛtiyogimano 'nnalipsā kaṇḍūśca mūrdhni vigatajvaralakṣaṇāni
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe jvaranidānādikaṃ nāma saptacatvāriṃśaduttaraśatatamo 'dhyāyaḥ
dhanvantariruvāca
athāto raktapittasya nidānaṃ pravadāmyaham
bhṛśoṣṇatiktakaṭvamlalavaṇādividāhibhiḥ
kodravoddālakaiścānyaistaduktair atisevitaiḥ
kupitaṃ paittikaiḥ pittaṃ dravaṃ raktaṃ ca mūrchati
tairmithastulyarūpatvamāgamya vyāpnuvaṃstanum
pittaraktasya vikṛteḥ saṃsargād daṣaṇādapi
gandhavarṇānuvṛtteṣu raktena vyapadiśyate
prabhavatyasṛjaḥ sthānātplīhato yakṛtaśca saḥ
śirogurutvamaruciḥ śītecchā dhūmako 'mlakaḥ
charditaś chardibaibhatsyaṃ kāsaḥ śvāso bhramaḥ klamaḥ
lohito na hito matsyagandhāsyātvaṃ ca vijvare
raktahāridraharitavarṇatā nayanādiṣu
nīlalohitapītānāṃ varṇānāmavivecanam
svapne inmādadharmitvaṃ bhavatyasminbhaviṣyati
ūrdhvaṃ nāsākṣikarṇāsyairmeḍhrayonigudairadhaḥ
kupitaṃ romakūpaiśca samastaistatpravartate
ūrdhvaṃ sādhyaṃ kaphādyasmāttadvirecanasādhitam
bahvauṣadhāni pittasya vireko hi varauṣadham
anubandhī kapho yatra tatra tasyāpi śuddhikṛt
kaṣāyāḥ svādavo yasya viśuddhau śleṣmalā hitāḥ
kaṭutiktakaṣāyā vā ye nisargātkaphāvahāḥ
adho yāpyaṃ ca nāyuṣmāṃstatpracchardanasādhakam
alpauṣadhaṃ ca pittasya vamanaṃ nāvamauṣadham
anubandhi balaṃ yasya śāntapittanarasya ca
kaṣāyaśca hitastasya madhurā eva kevalam
kaphamārutasaṃspṛṣṭam asādhyam upanāmanam
asahyaṃ pratilomatvādasādhyādauṣadhasya ca
na hi saṃśodhanaṃ kiṃcidasya ca pratilominaḥ
śodhanaṃ pratilomaṃ ca raktapitte 'bhisarjitam
evamevopaśamanaṃ saṃśodhanamiheṣyate
saṃsṛṣṭeṣu hi doṣeṣu sarvathā chardanaṃ hitam
tatra doṣo 'tra gamanaṃ śivāstra iva lakṣyate
upadravāśca vikṛtiṃ phalatasteṣu sādhitam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe raktapittanidānaṃ nāmāṣṭacatvāriṃśaduttaraśatatamo 'dhyāyaḥ
dhanvantariruvāca
āśukārī yataḥ kāsaḥ sa evātaḥ pravakṣyate
pañca kāsāḥ smṛtā vātapittaśleṣmakṣatakṣayaiḥ
kṣayāyopekṣitāḥ sarve balinaścottarottaram
teṣāṃ bhaviṣyatāṃ rūpaṃ kaṇṭhe kaṇḍūrarocakaḥ
śuṣkakarṇāsyakaṇṭhatvaṃ tatrādhovihito 'nilaḥ
ūrdhvaṃ pravṛttaḥ prāpyoras tasminkaṇṭhe ca saṃsṛjan
śirāsrotāṃsi sampūrya tato 'ṅgānyutkṣipanti ca
kṣipannivākṣiṇī kliṣṭasvaraḥ pārśve ca pīḍayan
pravartate savakreṇa bhinnakāṃsyopamadhvaniḥ
hṛtpārśveruśiraḥ śūlamohakṣobhasvarakṣayān
karoti śuṣkakāsaṃ ca mahāvegarujāsvanam
soṃgaharṣo kaphaṃ śuṣkaṃ kṛcchrānmuktvālpatāṃ vrajet
pittātpītākṣikatvaṃ ca tiktāsyatvaṃ jvaro bhramaḥ
pittāsṛgvamanaṃ tṛṣṇā vaisvaryaṃ dhūmako madaḥ
pratataṃ kāsavege ca jyotiṣāmiva darśanam
kaphāduro 'lparuṅ mūrdhni hṛdayaṃ stimite guru
kaṇṭhe pralepamadajaṃ pīnasacchardyarocakāḥ
romaharṣo dhanasnigdhaṃ śleṣmaṇāṃ ca pravartanam
yuddhādyaiḥ sāhasaistaistaiḥ sevitairayathābalam
upasyantaḥ kṣato vāyuḥ pittenānugato balī
kupitaḥ kurute kāsaṃ kaphaṃ tena saśoṇitam
pītaṃ śyāvaṃ ca śuṣkaṃ ca grathitaṃ kupitaṃ bahu
ṣṭhīvetkaṇṭhena rujatā vibhinnenaiva corasā
sūcībhiriva tīkṣṇābhistudyamānena śūlinā
duḥkhasparśena śūlena bhedapīḍāhitāpinā
parvabhedajvaraśvāsatṛṣṇāvaisvaryakampavān
pārāvata ivotkūjan pārśvaśūlī tato 'sya ca
kaphādyairvamanaṃ paktibalavarṇaṃ ca hīyate
kṣīṇasya sāsṛṅmūtratvaṃ śvāsapṛṣṭhakaṭigrahaḥ
pāyupradhānāḥ kupitā dhāvato rājayakṣmaṇaḥ
kurvanti yakṣmāyatane kāsaṃ ṣṭhīvatkaphaṃ tataḥ
pūtipūyopamaṃ vītaṃ miśraṃ haritalohitam
supyate tudyata iva hṛdayaṃ pacatīva ca
akasmāduṣṇaśītecchā bahvāśitvaṃ balakṣayaḥ
snigdhaprasannavakratvaṃ śrīmaddarśananetratā
tato 'sya kṣayarūpāṇi sarvāṇyāvirbhavanti ca
ityeṣa kṣayajaḥ kāsaḥ kṣīṇānāṃ dehanāśanaḥ
yāpyau vā balināṃ tadvatkṣatajo 'pi navau tu tau
sidhyetāmapi sāmarthyātsādhyādau ca pṛthakkramaḥ
miśrā yāpyāśca ye sarve jarasaḥ sthavirasya ca
kāsaśvāsakṣayacchardisvarasādādayo gadāḥ
bhavantyupekṣayā yasmāttasmāttāstvarayā jayet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe kāsanidānaṃ nāmaikonapañcāśaduttaraśatatamo 'dhyāyaḥ
dhanvantariruvāca
athātaḥ śvāsarogasya nidānaṃ pravadāmyaham
kāsavṛddhyā bhavecchvāsaḥ pūrvairvā doṣakopanaiḥ
āmātisāravamathuviṣapāṇḍujvarairapi
rajodhūmānilairmarmaghātādapi himāmbunā
kṣudrakastamakaśchinno mahānūrdhvaśca pañcamaḥ
kaphoparuddhagamanapavano viṣvagāsthitaḥ
prāṇodakānnavāhīni duṣṭasrotāṃsi dūṣayan
uraḥsthaḥ kurute śvāsamāmāśayasamudbhavam
prāgrūpaṃ tasya hṛtpārśvaśūlaṃ prāṇavilomatā
ānāhaḥ śaṅkhabhedaśca tatrāyāso 'tibhojanaiḥ
preritaḥ prerayankṣudraṃ svayaṃ sa samalaṃ marut
pratilomaṃ śirā gacchedudīrya pavanaḥ kapham
parigṛhya śirogrīvamuraḥ pārśve ca pīḍayan
kāsaṃ ghurghurakaṃ mohamarucimpīnasaṃ bhṛśam
karoti tīvravegaṃ ca śvāsaṃ prāṇopatāpinam
pratāmyettasya vegena ṣṭhīvanānte kṣaṇaṃ sukhī
kṛcchrācchayānaḥ śvasiti niṣaṇṇaḥ svāsthyamarhati
ucchritākṣo lalāṭena svidyatā bhṛśamārtimān
viśuṣkāsyo muhuḥ śvāsaḥ kāṅkṣatyuṣṇaṃ savepathuḥ
meghāmbuśītaprāgvātaiḥ śleṣmalaiśca vivardhate
sa yāpyastamakaḥ sādhyo narasya balino bhavet
jvaramūrchāvataḥ sītairna śāmyetprathamastu saḥ
kāsaśvasitavacchīrṇamarmacchedarujārditaḥ
sasvedamūrchaḥ sānāho bastidāhavibodhavān
adhodṛṣṭiḥ śutākṣastu snihyadraktaikalocanaḥ
śuṣkāsyaḥ pralapandīno naṣṭacchāyo vicetanaḥ
mahātāmahatā dīno nādena śvasiti krathan
uddhūyamānaḥ saṃrabdho mattarṣabha ivāniśam
pranaṣṭajñānavijñāno vibhrāntanayanānanaḥ
netre samākṣipanbaddhamūtravarcā viśīrṇavāk
śuṣkakaṇṭho muhuścaiva karṇaśaṅkhāśiro 'tiruk
yo dīrghamucchvasityūrdhvaṃ na ca pratyāharatyadhaḥ
śleṣmāvṛtamukhaśrotraḥ kruddhagandhavahārditaḥ
ūrdhvaṃ samīkṣate bhrāntamakṣiṇī paritaḥ kṣipan
marmasu chidyamāneṣu paridevī niruddhavāk
ete sidhyeyuravyaktāḥ vyaktāḥ prāṇaharā dhruvam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe śvāsanidānā nāma pañcāśaduttaraśatatamo 'dhyāyaḥ
dhanvantariruvāca
hikkāroganidānaṃ ca vakṣye suśruta tacchṛṇu
śvāsaikahetuḥ prāgrūpaṃ saṃkhyā prakṛtisaṃśrayā
hikkā bhakṣyodbhavā kṣudrā yamalā mahatīti ca
gambhīrā ca maruttatra tvarayāyuktisevitaiḥ
rūkṣatīkṣṇakharāśāntairannapānaiḥ prapīḍitaḥ
karoti hikkāṃ śvasanaḥ mandaśabdāṃ kṣudhānugām
samaṃ sandhyānnapānena yā prayāti ca sānnajā
āyāsātpavanaḥ kruddhaḥ kṣudrāṃ hikkāṃ pravartayet
jatrumūlātparisṛtā mandavegavantī hi sā
vṛddhimāyāsato yāti bhuktamātre ca mārdavam
cireṇa yamalairvegairyā hikkā sampravartate
pariṇāmānmukhe vṛddhiṃ pariṇāme ca gacchati
kampayantī śiro grīvāṃ yamalāṃ tāṃ vinirdiśet
pralāpacchardyatīsāranetraviplutajṛmbhitā
yamalā veginī hikkā pariṇāmavatī ca sā
dhvastabhrūśaṅkhayugmasya śrutiviplutacakṣuṣaḥ
stambhayantī tanuṃ vācaṃ smṛtiṃ saṃjñāṃ ca muñcatī
tudantī mārgamāṇasya kurvatī marmaghaṭṭanam
pṛṣṭhato namanaṃ sārṣyaṃ mahāhikkā pravartate
mahāśūlā mahāśabdā mahāvegā mahābalā
pakvāśayācca nābhervā pūrvavatsā pravartate
tadrūpā sā mahatkuryāj jṛmbhaṇāṅgaprasāraṇam
gambhīreṇa nidānena gambhīrā tu susādhayet
ādye dve varjayedanye sarvaliṅgāṃ ca veginīm
sarvasya saṃcitāmasya sthavirasya vyavāyinaḥ
vyādhibhiḥ kṣīṇadehasya bhaktacchedakṛśasya ca
sarve 'pi rogā nāśāya na tvevaṃ śīghrakāriṇaḥ
hikkāśvāsau yathā tau hi mṛtyukāle kṛtālayau
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe hikkānidānā nāmaikapañcāśaduttaraśatatamo 'dhyāyaḥ
dhanvantariruvāca
athāto yakṣmarogasya nidānaṃ pravadāmyaham
anekarogānugato bahurogapurogamaḥ
rājayakṣmā kṣayaḥ śoṣo rogarāḍiti kathyate
nakṣatrāṇāṃ dvijānāṃ ca rājño 'bhūdyadayaṃ purā
yacca rājā ca yakṣmā ca rājayakṣmā tato mataḥ
dehauṣadhakṣayakṛteḥ kṣayastatsambhavācca saḥ
rasādiśoṣaṇācchoṣo rogarāḍiti rājavat
sāhasaṃ vegasaṃrodhaḥ śukraujaḥsnehasaṃkṣayaḥ
annapānavidhityāgaś catvāras tasya hetavaḥ
tairudīrṇo 'nilaḥ pittaṃ vyarthaṃ codīrya sarvataḥ
śarīrasandhim āviśya tāḥ śirāḥ pratipīḍayan
mukhāni srotasāṃ ruddhvā tathaivātivisṛjya vā
madhyamūrdhvamadhastiryagavyathāṃ saṃjanayeddhṛdaḥ
rūpaṃ bhaviṣyatastasya pratiśyāyo bhṛśaṃ jvaraḥ
praseko mukhamādhuryaṃ mārdavaṃ vahnidehayoḥ
laulyabhāvo 'nnapānādau śucāvaśucivīkṣaṇam
makṣikātṛṇakeśādipātaḥ prāyo 'nnapānayoḥ
hṛllāsaśchardirarucirasnāte 'pi balakṣayaḥ
pāṇyoruvakṣaḥpādāsyakukṣyakṣṇor atiśuklatā
bāhvoḥ pratodo jihvāyāḥ kāye baibhatsyadarśanam
strīmadyamāṃsapriyatā ghṛṇitā mūrdhaguṇṭhanam
nakhakeśāsthivṛddhiśca svapne cābhibhavo bhavet
patanaṃ kṛkalāsāhikapiśvāpadapakṣibhiḥ
keśāsthituṣabhasmāditarau samadhirohaṇam
śūnyānāṃ grāmadeśānāṃ darśanaṃ śuṣyato 'mbhasaḥ
jyotirdivi davāgnīnāṃ jvalatāṃ ca mahīruhām
pīnasaśvāsakāsaṃ ca svaramūrdharujo 'ruciḥ
ūrdhvaniḥśvāsasaṃśoṣāvadhaś chardiśca koṣṭhage
sthite pārśve ca rugbodhe sandhisthe bhavati jvaraḥ
rūpāṇyekādaśaitāni jāyante rājayakṣmaṇaḥ
teṣāmupadravānvidyātkaṇṭhadhvaṃsakarī rujāḥ
jṛmbhāṅgamardaniṣṭhīvavahnimāndyāsyapūtitā
tatra vātāc chiraḥpārśvaśūlanaṃ sāṅgamardanam
kaṇṭharodhaḥ svarabhraṃśaḥ pittātpādāṃsapāṇiṣu
dāho 'tisāro 'sṛkchardir mukhagandho jvaro madaḥ
kaphādarocakacchardikāsā ardhvāṅgagauravam
prasekaḥ pīnasaḥ śvāsaḥ svarabhedo 'lpavahnitā
doṣairmandānalatvena śothalepakapholbaṇaiḥ
srotomukheṣu ruddheṣu dhātuṣu svalpakeṣu ca
vidāho manasaḥ sthāne bhavantyanye hyupadravāḥ
pacyate koṣṭha evānnamamlayuktai rasairyutam
prāyo 'sya kṣayabhāgānāṃ naivānnaṃ cāṅgapuṣṭaye
raso hyasya na raktāya māṃsāya kurute tu tat
upaṣṭabdhaḥ samantācca kevalaṃ vartate kṣayī
liṅgeṣvalpeṣvatikṣīṇaṃ vyādhau ṣaṭkaraṇakṣayam
varjayetsādhayedeva sarveṣvapi tato 'nyathā
doṣairvyastaiḥ samastaiśca kṣayātsarvasya medasaḥ
svarabhedo bhavettasya kṣāmo rūkṣaścalaḥ svaraḥ
śukavarṇābhakaṇṭhatvaṃ snigdhoṣṇopaśamo 'nilāt
pittāttālugale dāhaḥ śoṣo bhavati saṃtatam
limpanniva kaphaiḥ kaṇṭhaṃ mukhaṃ ghuraghurāyate
svayaṃ viruddhaiḥ sarvaistu sarvāliṅgaiḥ kṣayo bhavet
dhūmāyatīva cātyarthamudeti śleṣmalakṣaṇam
kṛcchrasādhyāḥ kṣayāścātra sarvair alpaṃ ca varjayet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe yakṣmanidānā nāma dvipañcāśaduttaraśatatamo 'dhyāyaḥ
dhanvantariruvāca
arocakanidānaṃ te vakṣye 'haṃ suśrutādhunā
arocako bhaveddoṣairjihvāhṛdayasaṃśrayaiḥ
sannipātena manasaḥ santāpena ca pañcamaḥ
kaṣāyatiktamadhuraṃ vātādiṣu mukhaṃ kramāt
sarvaṃ vītarasaṃ śokakrodhādiṣu yathā manaḥ
chardidoṣaiḥ pṛthaksarvairduṣṭairanyaiśca pañcamaḥ
udāno 'dhikṛtāndoṣānsarvaṃ sandhyarhamasyati
āśu kleśo 'sya lāvaṇyaprasekārucayaḥ kramāt
nābhipṛṣṭhaṃ rujatyāśu pārśve cāhāramutkṣipet
tato vicchrinnalpālpakaṣāyaṃ phenilaṃ vamet
śabdodgārayutaḥ kṛcchramanukṛcchreṇa vegavat
kāsāsyaśoṣakaṃ vātātsvarapīḍāsamanvitam
pittātkṣārodakanibhaṃ dhūmraṃ haritapītakam
sāsṛgamlaṃ kaṭutiktaṃ tṛṇmūrchādāhapākavat
kaphātsnigdhaṃ ghanaṃ pītaṃ śleṣmatastu samākṣikam
madhuraṃ lavaṇaṃ bhūri prasaktaṃ lomaharṣaṇam
mukhaśvayathumādhuryatandrāhṛllāsakāsavān
sarvairliṅgaiḥ samāpannastyājyo bhavati sarvathā
sarvaṃ yasya ca vidviṣṭaṃ darśanaśravaṇādibhiḥ
vātādinaiva saṃkruddhakṛmiduṣṭānnaje gade
śūlavepathuhṛllāso viśeṣātkṛmije bhavet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe 'rocakanidānā nāma tripañcāśaduttaraśatatamo 'dhyāyaḥ
dhanvantariruvāca
hṛdrogādinidānaṃ te vakṣye 'haṃ suśrutādhunā
kṛmihṛdrogaliṅgaiśca smṛtāḥ pañca tu hṛdgatāḥ
vātena śūnyatātyarthaṃ bhujyate rorudīti ca
bhidyate śuṣyate stabdhaṃ hṛdayaṃ śūnyatā bhramaḥ
akasmāddīnatā śoko bhayaṃ śabde 'sahiṣṇutā
vepathurvepanānmohaḥ śvāsarodho 'lpanidratā
pittāttṛṣṇā śramo dāhaḥ svedo 'mlakaphajaḥ kramaḥ
chardanaṃ hyamlapittasya dhūmakalpitako jvaraḥ
śleṣmaṇā hṛdayaṃ stabdhaṃ bhārikaṃ sāśmagarbhavat
kāsāsthisādaniṣṭhīvanidrālasyārucijvarāḥ
hṛdroge hi tribhir doṣaiḥ kṛmibhiḥ śyāvanetratā
tamaḥpraveśo hṛllāsaḥ śothaḥ kaṇḍūḥ kaphasrutiḥ
hṛdayaṃ satataṃ cātra krakaceneva dīryate
cikitsadāmayaṃ ghoraṃ tacchīghraṃ śīghramāriṇam
vātātpittātkaphāttṛṣṇā sannipātādbalakṣayaḥ
ṣaṣṭhī syādupasargācca vātapitte ca kāraṇam
sarveṣu tatprakopo hi samyagdhātupraśoṣaṇāt
sarvadehabhrāmotkampatāpahṛddāhamohakṛt
jihvāmūlagalaklomatālutoyavahāḥ śirāḥ
saṃśoṣya tṛṣṇā jāyante tāsāṃ sāmānyalakṣaṇam
mukhaśoṣo jalātṛptirannadveṣaḥ svarakṣayaḥ
kaṇṭhoṣṭhatālukārkaśyājjihvāniṣkramaṇe klamaḥ
pralāpaścittavibhraṃśo hyudgārāḍhyas tathāmayaḥ
mārutāt kṣāmatā dainyaṃ śaṅkhabhedaḥ śirobhramaḥ
gandhājñānāsyavairasyaśrutinidrābalakṣayāḥ
śītāmlaphenavṛddhiśca pittānmūrchāsyatiktatā
raktekṣaṇatvaṃ satataṃ śoṣo dāho 'tidhūmakaḥ
kapho rasādvikupitastoyavāhiṣu mārutaḥ
srotastu sakaphaṃ tena paṅkavacchoṣyate tataḥ
śūkairivācitaḥ kaṇṭho nidrā madhuravaktratā
ādhmānaṃ śiraso jāḍyaṃ staimityacchardyarocakam
ālasyam avipākaṃ ca yaḥ sa syātsarvalakṣaṇaḥ
āmodbhavācca raktasya saṃrodhādvātapittatā
uṣṇākrāntasya sahasā śītāmbho bhajatas tṛṣā
uṣṇādūrdhvaṃ gataḥ koṣṭhaṃ kuryādvai pittajaiva sā
yā ca pānātipānotthā tīkṣṇāgre snehapākajā
snigdhakaṭvamlalavaṇabhojanena kaphodbhavā
tṛṣṇārasakṣayoktena lakṣaṇena kṣayātmikā
śoṣamohajvarādyanyadīrgharogopasargataḥ
yā tṛṣṇā jāyate tīvrā sopasargātmikā smṛtā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe āmlapittanidānā nāma catuḥpañcāśaduttaraśatatamo 'dhyāyaḥ
dhanvantariruvāca
vakṣye madātyayādeśca nidānaṃ munibhāṣitam
tīkṣṇāmlarūkṣasūkṣmāmlavyavāyāsukaraṃ laghu
vikāśi viśadaṃ madyaṃ medaso 'smādviparyayaḥ
tīkṣṇodayāśca divyuktāścittopaplavino guṇāḥ
jīvitāntāḥ prajāyante viṣeṇotkarṣavartinā
tīkṣṇādibhirguṇairmadyaṃ māndyadīnojaso guṇān
daśabhirguṇaiḥ saṃkṣobhyaṃ ceto nayati cākriyam
ādye made dvitīye 'pi pramadāyatane sthitaḥ
durvikalpahato mūḍhaḥ sukhamityabhimucyate
madhyamottamayoḥ sandhiṃ prāpya rājāsano madaḥ
niraṅkuśa iva vyālo na kiṃcinnācarettataḥ
iyaṃ bhūmiravācyānāṃ dauḥśīlasyedam āspadam
eko 'yaṃ bahumārgāyāḥ durgarter darśakaḥ param
niśceṣṭaḥ san avāk śete tṛtīye 'tra made sthitaḥ
maraṇādapi pāpātmā gataḥ pāpatarāṃ daśām
dharmādharmaṃ sukhaṃ duḥkhaṃ mānānarthaṃ hitāhitam
na veda śokamohārtaṃ śoṣamohādisaṃyutaḥ
sonmādabhramamūrchāyāṃ sāpasmāraḥ patatyadhaḥ
nāti mādyanti balinaḥ kṛtāhārā mahāśanāḥ
vātātpittātkaphātsarvairbhavedrogo madātyayaḥ
sāmānyalakṣaṇaṃ teṣāṃ pramoho hṛdayavyathā
vibhedaṃ prasabhaṃ tṛṣṇā saumyo glānirjvaro 'ruciḥ
purovibandhastimiraṃ kāsaḥ śvāsaḥ prajāgaraḥ
svedo 'timātraṃ viṣṭambhaḥ śvayathuścittavibhramaḥ
svapnenevābhibhavati na coktaśca sa bhāṣate
pittāddāhajvaraḥ svedo moho nityaṃ ca vibhramaḥ
śleṣmaṇaśchardirhṛllāso nidrā codaragauravam
sarvaje sarvaliṅgatvaṃ jñātvā madyaṃ pibettu yaḥ
sahasā ruciraṃ cānyataradhvaṃsakaśoṣiṇau
bhavetāṃ mārutāt kaṣṭādbhavet tasya viśeṣataḥ
dhvaṃsakaśleṣmaniṣṭhīvāḥ kaṇṭhaśoṣo 'tinidratā
śabdāsahatvaṃ taccittavikṣepo 'ṅge hi vātaruk
hṛtkaṇṭharogaḥ saṃmohaḥ śvāsatṛṣṇāvamijvarāḥ
nivartedyastu madyebhyo jitātmā buddhipūrvakṛt
vikāraiḥ kliśyate jātu na sa śarīramānasaḥ
rajomohahitāhārapāsya syustrayo gadāḥ
vasāsṛkkledanāvāhisrotorodhaḥ sudbhavāḥ
madamūrchāpasaṃnyāsā yathottarabalodbhavāḥ
mado 'tra doṣaiḥ sarvaistu raktamadyaviṣairapi
śaktyānantyādgatābhāsaścalaśchalitaveṣṭitaḥ
rūkṣaśyāmāruṇatanurmadye vātodbhave bhavet
pittena krodhano raktapītābhaḥ kalahapriyaḥ
svapne 'sambaddhavākyādiḥ kaphāddhyānaparo hi saḥ
sarvotthasannipātena raktastambhāṅgadūṣaṇam
pittaliṅgatvamādyena vikṛtehā svarājñatā
visatkampo 'tinidrā ca sarvebhyo 'bhyadhikaṃ śramaḥ
lakṣayellakṣaṇotkarṣādvātādīñchoṇitādiṣu
aruṇaṃ nīlakṛṣṇaṃ vā sampraviśyan viśettamaḥ
śīghraṃ ca pratibudhyeta hṛtpīḍā vepathurbhramaḥ
kāsaḥ śyāvāruṇā chāyā mūrchāyāṃ mārutātmakaḥ
pittena raktaṃ pītaṃ vā nabhaḥ paśyanviśettamaḥ
vibudhyeta ca sasvedo dāhatṛṣṇopapīḍitaḥ
bhinnavat pītanīlābho raktanīlākulekṣaṇaḥ
kaphena meghasaṃkāśaṃ paśyatyākāśamāviśet
tamaścirācca budhye hṛduraḥ suprasekavān
gurubhistimitairaṅge rājadharmāvabandhān
sarvākṛtis tribhir doṣair apasmāra ivāparaḥ
pātayatyāśu niśceṣṭaṃ vinā bībhatsaceṣṭitaiḥ
doṣaistu madamūrchāyāṃ kṛtavegeṣu dehinām
svayamevopaśāmyanti saṃnyāsenauṣadhair nivā
vāgdehamanasāṃ ceṣṭām ākṣipyātibalābalāḥ
sasaṃnyāsaṃ nipatitāḥ prāṇāghātanasaṃśrayāḥ
bhavanti tena puruṣāḥ kāṣṭhabhūtā mṛtopamāḥ
mriyeta śīghraṃ śīghraṃ ceccikitsā na prayujyate
agādhe grāhabahule salilaugha ivārṇave
saṃnyāse vinimajjantaṃ naramāśu nivartayet
madamānaroṣatoṣapravṛttibhir itas tataḥ
yuktāyuktaṃ ca samaṃ yuktiṃ yuṅkte na madyena
balakāsadeśapātraṃ prakṛtisahatāmathavā vayāṃsi
pravibhañjyāt tanurūpaṃ pibati tataḥ pibatyamṛta
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe madātyayādinidānaṃ nāma pañcapañcāśaduttaraśatatamo 'dhyāyaḥ
dhanvantariruvāca
athārśasāṃ nidānaṃ ca vyākhyāsyāmi ca suśruta
sarvadā prāṇināṃ māṃse kīlakāḥ prabhavanti ye
arśāṃsi tasmāducyante gudamārganirodhanāt
doṣastvaṅmāṃsamedāṃsi saṃdūṣya vividhākṛtīn
māṃsāṃkurān apānādau kurvantyarśāṃsi tāñjaguḥ
sahajanmāntarotthena bhedo dvedhā samāsataḥ
śuṣkāgrāvāvibhedāśca gudasthānānusaṃśrayāḥ
ardhapañcāṅgulistasmiṃstisro 'dhyardhāṅgulisthitāḥ
bālyapravāhiṇī tāsāmantramadhye visarjinī
bāhyāsaṃvaraṇe tasyā gudādau bahiraṅgule
sārdhāṅgulapramāṇena romāṇyatra tataḥ param
tatra hetuḥ sahotthānāṃ bālye bījopataptatā
arśasāṃ bījasṛṣṭistu mātāpitrapacārataḥ
devatānāṃ prakope hi saṃnipātasya cānyataḥ
asādhyā evamākhyātāḥ sarve rogāḥ kulodbhavāḥ
sahajāni viśeṣeṇa rūkṣadurdarśanāni tu
antarmukhāni pāṇḍūni dāruṇopadravāṇi ca
yojyāni ca pṛthagdoṣasaṃsarganicayāt svataḥ
śuṣkāṇi vātaśleṣmabhyāmārdrāṇi tvasya pittataḥ
doṣaprakopahetustu prāgukte vastrasādini
agnau male 'tinicite punaścāyaṃ vyavāyataḥ
pānasaṃkṣobhaviṣamakaṭhinakṣudrakāśanāt
bastinetragalauṣṭhotthatalabhedādighaṭṭanāt
bhṛśaśītāmbusaṃsparśapratatātipravāhaṇāt
gatamūtraśakṛdvegadhāraṇāt tadudīraṇāt
jugupsātīsārameva grahaṇī so 'pyupadravaḥ
karṣaṇād viṣamādeś ca ceṣṭābhyo yoṣitāṃ punaḥ
āmagarbhaprapatanādgarbhavṛddhiprapīḍanāt
īdṛśaiścāparairvāyurapānaḥ kupito male
pāyorvalīṣu sadravṛttibhāsvanniḥpūrṇamūrtiṣu
jāyante 'rśāṃsi tu tatpūrvaṃ lakṣaṇaṃ vahnimandatā
viṣṭambhaḥ sāsthisadanaṃ piṇḍikodveṣṭanaṃ bhramaḥ
sāndrottho netrayoḥ śothaḥ śakṛdbhavedo 'thavā grahaḥ
mārutaḥ purato mūḍhaḥ prāyo nābheradhaścaran
saraktaḥ parikṛntaṃśca kṛcchrād ākuñcati śvasan
antrakūjanamāṭopaḥ kṣāritodgārabhūritā
prabhūtamūtramalpā viḍaśraddhā dhūmrakoṣṭhakaḥ
śiraḥpṛṣṭhorasāṃ śūlamālasyaṃ bhinnavarcasam
indriyārtheṣu laulyaṃ ca krodho duḥkhopacārataḥ
āśaṅkā grahaṇī śothaḥ pāṇḍugulmodareṣu ca
etānyeva vivardhante jāteṣvahatanāmasu
nivartamāno māno hi tairadhomārgarodhataḥ
kṣobhayedanilānanyān sarvendriyaśarīragān
tathā mūtraśakṛtpittakaphānvāyuśca śoṣayan
muṣṇātyagniṃ tataḥ sarve bhavanti prāyaśo 'rśasaḥ
kṛśo bhṛśaṃ hatotsāho dīnaḥ kṣāmo 'tha niṣprabhaḥ
asāro vigatacchāyo jantudagdha iva drumaḥ
kṛcchrairugradravairgrasto yakṣmoktairmarmapīḍanaiḥ
tathā kāśapipāsāsyavairasyaśvāsapīnasaiḥ
klamāṅgabhaṅgavamathukṣavathuśvayathujvaraiḥ
klaibyabādhiryastaimityaśarkarāparipīḍitaḥ
kṣāmo bhinnasvaro dhyāyanmuhuḥ ṣṭhīvannarocakī
sarvaparvāsthihṛnnābhīpāyuvaṅkṣaṇaśūlavān
gudena sravatā pittaṃ balākodarasannibham
viśuṣkaṃ caiva muktāgraṃ pakvāmaṃ cāntarāntaram
pāṇḍupittaṃ haridrāktaṃ picchilaṃ copaveśyate
gudāṅkurā bahvanilāḥ śuṣkāś cimacimānvitāḥ
pīnāṅgārāruṇāḥ stabdhā viṣamāḥ paruṣākarāḥ
mitho visadṛśavakrās tīkṣṇā visphuṭitānanāḥ
śimbīkharjūrakarkandhūkārpāsaphalasannibhāḥ
kecitkadambapuṣpābhāḥ kecitsiddhārthakopamāḥ
śiraḥpārśvāṃsajaṅghoruvaṅkṣaṇādyadhikavyathāḥ
kṣavathūdgāraviṣṭambhahṛdgrahārocakapradāḥ
kāsaśvāsāgnivaiṣamyakarṇanādabhramāvahāḥ
tairārto grathitaṃ stokaṃ saśabdaṃ sapravāhikam
rukphenapicchānugataṃ vibaddhamupaveśyate
kṛṣṇatvagbaddhaviṇmūtranetravaktraśca jāyate
gulmaplīhodarāṣṭhīlāsaṃbhavastasya caiva hi
pittottarā nīlamukhā raktapītāsitaprabhāḥ
tanvagrasrāviṇo visrās tanavo mṛdavaḥ ślathāḥ
śukajihvā yakṛtkhaṇḍajalaukāvaktrasannibhāḥ
dāhaśokajvarasvedatṛṇmūrchārucimohadāḥ
soṣmāṇo dravanīloṣṇapītaraktāmavarcasaḥ
yavamadhyā haritpītahāridratvaṅnakhādayaḥ
śleṣmolbaṇā mahāmūlā ghanā mandarujaḥ sitāḥ
utsannopacitasnigdhastabdhavṛttagurusthirāḥ
picchilāḥ stimitāḥ ślakṣṇāḥ kaṇḍvāḍhyāḥ sparśanapriyāḥ
karīrapanasāsthyābhāstathā gostanasannibhāḥ
vaṅkṣaṇānāhinaḥ pāyubastinābhivikartanāḥ
sakāsaśvāsahṛllāsaprasekārucipīnasāḥ
mahakṛcchraśirojāḍyaśiśirakṣārakāriṇaḥ
klaibyāgnimārdavacchardyatīsārādivikāradāḥ
vasābhasakaphaprājyapurīṣāsṛkpravāhikāḥ
na sravanti na bhidyante pāṇḍusnigdhatvagādayaḥ
saṃsṛṣṭaliṅgāt saṃsarganicayātsarvalakṣaṇāḥ
raktolbaṇā gude kīlāḥ pītākṛtisamanvitāḥ
vaṭaprarohasadṛśāḥ guñjāvidrumasannibhāḥ
te 'tyarthaṃ duṣṭamuṣṇaṃ ca gāḍhaviṣṭambhapīḍitāḥ
sravanti sahasā raktaṃ tasya cātipravṛttitaḥ
kekābhaḥ pīḍyate duḥkhaiḥ śoṇitakṣayasambhavaiḥ
hīnavarṇabalotsāho hataujāḥ kaluṣendriyaḥ
mudgakodravajaṃbīrakarīracaṇakādibhiḥ
rūkṣaiḥ saṃgrāhibhirvāyurviṭsthāne kupito balī
adhovahāni srotāṃsi saṃrudhyādhaḥ praśoṣayan
purīṣaṃ vātaviṇmūtrasaṃgaṃ kurvīta dāruṇam
tena tīvrā rujā koṣṭhapṛṣṭhahṛtpārśvagā bhavet
ādhmānamudare viṣṭhā hṛllāsaparikartane
bastau ca sutarāṃ śūlo gaṇḍaśvayathusaṃbhavaḥ
pavanasyordhvagāmitvāt tataśchardyarucijvarāḥ
hṛdrogagrahaṇīdoṣamūtrasaṃgapravāhikāḥ
bādhiryātiśiraḥśvāsaśirorukkāśapīnasāḥ
manovikārastṛṭśvāsapittagulmodarādayaḥ
ete ca vātajā rogā jāyante bhṛśadāruṇāḥ
durnāmāmṛtyūdāvartaparamo 'yamupadravaḥ
vātābhibhūtakoṣṭhānāṃ tairvināpi vijāyate
sahajāni tu doṣāṇi yāni cābhyantare valau
sthitāni tānyasādhyāni yāpyante 'gnibalādibhiḥ
dvandvajāni dvitīyāyāṃ valau yānyāśritāni ca
kṛcchrasādhyāni tānyāhuḥ parisaṃvatsarāṇi ca
bāhyāyāṃ tu valau jātānyekadoṣolbaṇāni ca
arśāṃsi sukhasādhyāni na cirotpattikāni ca
meḍhrādiṣvapi vakṣyante yathāsvaṃ nābhijāni tu
gaṇḍūpadasya rūpāṇi picchilāni mṛdūni ca
vyāno gṛhītvā śleṣmāṇaṃ karotyarśastvaco bahiḥ
kīlopamaṃ sthirakharaṃ carmakīlaṃ ca tadviduḥ
vātena todaḥ pāruṣyaṃ pittādasitavaktratā
śleṣmaṇaḥ snigdhatā tasya grathitatvaṃ savarṇatā
arśasāṃ praśame yatnamāśu kurvīta buddhimān
tānyāśu hi gadandhāyya kuryurbaddhagudodaram
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe 'rśonidānā nāma ṣaṭpañcāśaduttaraśatatamo 'dhyāyaḥ
dhanvantariruvāca
atīsāragrahaṇyośca nidānaṃ vacmi suśruta
doṣairvyastaiḥ samastaiśca bhayācchokācca ṣaḍvidhaḥ
atīsāraḥ sa sutarāṃ jāyate 'tyambupānataḥ
viśuṣkānnavasāsnehatilapiṣṭavirūḍhakaiḥ
madyarūkṣātimātrādirasātisnehavibhramāt
kṛmighoṣavirodhācca tadvidheḥ kupitānilaḥ
visraṃsayatyadhovātaṃ hatvā tenaiva cānalam
vyāpāryānnaśakṛtkoṣṭhapurīṣadravatādayaḥ
prakalpate 'tīsārasya lakṣaṇaṃ tasya bhāvinaḥ
bhedo hṛdgudakoṣṭheṣu gātrasvedo malagrahaḥ
ādhmānamavipākaśca tatra vātena vijvaram
alpālpaṃ śabdaśūnyāḍhyaṃ viruddhamupaveśyate
rūkṣaṃ saphenamacchaṃ ca gṛhītaṃ va muhurmuhuḥ
tathādagdhagadābhāsaṃ picchilaṃ parikartayan
saśuṣkabhraṣṭapāyuśca hṛṣṭaromā viniśvasan
pittena pītam aśitaṃ hāridraṃ śādvalaprabham
saraktamatidurgandhaṃ tṛṇmūrchāsvedadāhavān
saśūlapāyusantāpapākavāñchleṣmaṇā ghanam
picchilaṃ tatrānusāramalpālpaṃ sapravāhikam
saromaharṣaḥ sekleśo gurubastigudodaraḥ
kṛte 'pyakṛtasaṅgaśca sarvātmā sarvalakṣaṇaḥ
bhayena kṣubhite citte śāyite drāvayet sakṛt
vāyustato nivāryeta kṣipramuṣṇaṃ dravaṃ plavam
vātapitte samaṃ liṅgamāhustadvacca śokataḥ
atīsāraḥ samāsena dvedhā sāmo nirāmakaḥ
sāsṛgjātaṃ rasadrogo gauravād apsu muñcati
śakṛddurgandhamāṭopaviṣṭambhārtiprasekinaḥ
viparīto nirāmastu kaphātko 'pi na majjati
atīsāreṣu yo nāti yatnavān grahaṇīgadaḥ
tasya syād agninirvāṇakāryair atyarthasaṃcitaiḥ
sāmaṃ śakṛnnirāmaṃ vā jīrṇaṃ yenātisāryate
so 'tisāro 'tisaraṇād āśukārī svabhāvataḥ
sāmaṃ śīrṇam ajīrṇena jīrṇe pakvaṃ tu naiva ca
cirakṛd grahaṇīdoṣaḥ sañcayāṃścopaveśayet
akasmād vārasur vedham akasmāt sandhinī muhuḥ
sa caturdhā pṛthagdoṣaiḥ sannipātācca jāyate
prāgrūpāṅgasya sadanaṃ cirāt pavana alpakaḥ
praseko vaktravairasyamarucis tṛṭśramo bhramaḥ
ābaddhodaratā chardiḥ karṇake 'pyanukūjakam
sāmānyalakṣaṇaṃ kārśyaṃ vamakastamako jvaraḥ
mūrchā śiroruviṣṭambhaḥ śvayathuḥ karapādayoḥ
tandrānilāt tāluśoṣas timiraṃ karṇayoḥ svanaḥ
pārśvoruvaṅkṣaṇagrīvārujā tīkṣṇaviṣūcikā
rugṇeṣu vṛddhiḥ sarveṣu kṣuttṛṣṇāparihartrikā
jīrṇe jīryati cādhmānaṃ bhukte svāsthyaṃ samaśnute
vātāddhṛdrogagulmārśaḥplīhapāṇḍuraśaṅkitāḥ
cirādduḥkhaṃ dravaṃ śuṣkaṃ tundāraṃ śabdaphenavat
punaḥ punaḥ sṛjed varcaṃ pāyurucchvāsakāsavān
pītena pītanīlābhaṃ pītābhaṃ sṛjati dravam
pūtyamlodgārahṛtkaṇṭhadāhārucitṛḍarditaḥ
śleṣmaṇā pacyate duḥkhe manaśchardirarocakaḥ
āsyopadāhaniṣṭhīvakāsahṛllāsapīnasāḥ
hṛdayaṃ manyate styānamudaraṃ stimitaṃ guru
udgāro duṣṭamadhuraḥ sadanaṃ sapraharṣaṇam
saṃbhinnaśleṣmasaṃśliṣṭaguru cāmlaiḥ pravartacam
akṛśasyāpi daurbalyaṃ sarvaje sarvadarśanam
vibhāge 'ṅgasya ye proktāḥ pipāsādyāstrayo malāḥ
te 'pyasya grahaṇīdoṣāḥ samanteṣvasti kāraṇam
vātavyādhyaśmarīkuṣṭhamehodarabhagandaram
arśāṃsi grahaṇītyaṣṭau mahārogāḥ sudustarāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe 'tisāranidānaṃ nāma saptapañcāśaduttaraśatamo 'dhyāyaḥ
dhanvantariruvāca
athāto mūtrāghātasya nidānaṃ śṛṇu suśruta
bastibastiśiromeḍhrakaṭīvṛṣaṇapāyu ca
ekasaṃvahanāḥ proktā gudāsthivivarāśrayāḥ
adhomukho 'pi bastirhi mūtravāhiśirāmukhaiḥ
pārśvebhyaḥ pūryate ślakṣṇaiḥ syandamānairanāratam
taistaireva praviśyaivaṃ doṣān kurvanti viṃśatim
mūtrāghātaḥ pramehaśca kṛcchrānmarma samāśrayet
bastivaṅkṣaṇameḍhrārtiyukto 'lpālpaṃ muhurmuhuḥ
mūtrāṇy āvātaje kṛcchrapītte pītaṃ sadāharuk
raktaṃ vā kaphajo bastimeḍhragauravaśothavān
sapicchaṃ saniruddhaṃ ca sarvaiḥ sarvātmakaṃ malaiḥ
yadā vāyurmukhaṃ bastervyāvartya pariśoṣayan
mūtraṃ sapittaṃ sakaphaṃ saśukraṃ vā tadā kramāt
saṃjāyate 'śmarī ghorā pittaṃ goriva rocanā
śleṣmāśrayā ca sarvā syādathāsyāḥ pūrvalakṣaṇam
bastyādhmānaṃ tadāsannadeśo hi parito 'tiruk
bastau ca mūtrasaṅgitvaṃ mūtrakṛcchraṃ jvaro 'ruciḥ
sāmānyaliṅgaṃ ruṅnābhisīvanībastimūrdhasu
vistīrṇavāsaṃ mūtraṃ syāttathā mārganirodhane
baddhaṃ baddhvā sukhaṃ mehedacchaṃ gomedakopamam
tatsaṃkṣobhādbhavetsāsṛṅmāṃsamadhvani rugbhavet
tatra vātābhisṛtyārto dantān khādati vepate
gṛhṇāti mehanaṃ nābhiṃ pīḍayatyatilakṣaṇam
sānilaṃ muñcati śakṛnmuhurmehati binduśaḥ
śyāmarūkṣāśmarī cāsya syāccitā kaṇṭakairiva
pittena dahyate bastiḥ pacyamāna ivoṣṇavān
bhallātakāsthisaṃsthānā raktā pītā sitāśmarī
bastirnistudyata iva śleṣmaṇā śītalo guruḥ
aśmarī mahatī ślakṣṇā madhuvarṇātha vā sitā
etā bhavanti bālānāṃ teṣāmeva ca bhūyasām
āśayopacayālpatvād gahaṇāharaṇe sukhī
śukrāśmarī tu mahatī jāyate śukradhāraṇāt
sthānacyutamabhuktaṃ vā aṇḍayorantare 'nilaḥ
śoṣayatyupasaṃgṛhya śukraṃ tacchukramaśmarī
bastirukkṛcchramūtratvaṃ śuklā śvayathukāriṇī
tasyāmutpannamātrāyāṃ śuṣkametya vilīyate
pīḍite jvarakāse 'smin aśmaryeva ca śarkarā
asau vā vāyunā bhinnā sā tvasmin anulomage
nireti saha mūtreṇa pratilome vipacyate
mūtrasaṃdhāraṇaṃ kuryātkruddho bastermukhe marut
mūtrasaṅgaṃ rujaṃ kaṇḍūṃ kadācicca suvāmataḥ
pracchādya bastimuddhṛtya garmāntaṃ sthūlaviplutām
karoti tatra rugdāhaṃ spandanodveṣṭanāni ca
binduśaśca pravarteta mūtraṃ bastau tu pīḍite
dhārāvarodhaścāpyeṣa vātabastiriti smṛtaḥ
dustaro dustarataro dvitīyaḥ prabalo 'nilaḥ
śakṛnmārgasya basteśca vāyurantaramāśritaḥ
aṣṭhīlābhaṃ ghanaṃ granthiṃ karotyacalamunnatam
vātāṣṭhīleti sātmānaṃ viṣmūtrānilasargakṛt
viguṇaḥ kuṇḍalībhūto bastau tīvravyatho 'nilaḥ
ābadhya mūtraṃ bhramati saṃstambhodveṣṭagauravam
mūtramalpālpamathavā vimuñcati sakṛtsakṛt
vātakuṇḍaliketyeva mūtraṃ tu vidhṛte 'ciram
na nireti niruddhaṃ vā mūtrātītaṃ tadalparuk
vidhāraṇātpratihataṃ vātādāvartitaṃ yadā
nābheradhastādudaraṃ mūtramāpūrayettadā
kuryāttīvrarugādhmānamaśaktiṃ malasaṃgraham
tanmūtraṃ jāṭharacchidravaiguṇyenānilena vā
ākṣiptamalpamūtrasya vastau nābhau ca vā male
sthitvā plavecchanaiḥ paścātsarujaṃ vāthavārujam
mūtrotsargaṃ savicchinnaṃ tacchreyo guruśephasoḥ
antarvastimukhe tṛṣṇā sthirālpaṃ sahasā bhavet
aśmarītulyaruggranthir mūtragranthiḥ sa ucyate
mūtritasya striyaṃ yāto vāyunā śukramuddhṛtam
sthānāccyutaṃ mūtrayataḥ prāk paścādvā pravartate
bhasmodakapratīkāśaṃ mūtraśukraṃ taducyate
rūkṣadurbalayorvātenodāvartaṃ śakṛdyadā
mūtrasroto 'nuparyeti saṃsṛṣṭaṃ śakṛtā tadā
mūtrabinduṃ tulyagandhaṃ syādvighātaṃ tamādiśet
pittavyāyāmatīkṣṇāmlabhojanādhmānakādibhiḥ
pravṛddhavāyunā mūtre vastisthe caiva dāhakṛt
mūtraṃ vartayate pūrvaṃ saraktaṃ raktameva vā
uṣṇaṃ punaḥ punaḥ kṛcchrāduṣṇavātaṃ vadanti tam
rūkṣasya klāntadehasya bastisthau pittamārutau
mūtrakṣayaṃ sarugdāhaṃ janayetāṃ tadāhvayam
pittaṃ kapho dvāvapi vā saṃhanyete 'nilena cet
kṛcchrānmūtraṃ tadā pītaṃ raktaṃ śvetaṃ ghanaṃ sṛjet
sadāhaṃ rocanāśaṅkhacūrṇavarṇaṃ bhavecca tat
śuṣkaṃ samastavarṇaṃ vā mūtrasādaṃ vadanti tam
iti vistārataḥ proktā rogā mūtrapravartitāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe mūtrāghātamūtrākṛcchanidānaṃ nāmāṣṭapañcāśaduttaraśatatamo 'dhyāyaḥ
dhanvantariruvāca
pramehāṇāṃ nidānaṃ te vakṣye 'haṃ śṛṇu suśruta
pramehā viṃśatistatra śleṣmaṇo daśa pittataḥ
ṣaṭcatvāro 'nilātte ca medomūtrakaphāvahāḥ
hāridramehī kaṭukaṃ haridrāsannibhaṃ śakṛt
visraṃ māñjiṣṭhamehe ca mañjiṣṭhā salilopamam
visram uṣṇaṃ salavaṇaṃ raktābhaṃ raktamehataḥ
vasāmehī vasāmiśraṃ vasābhaṃ mūtrayenmuhuḥ
majjābhaṃ majjamiśraṃ vā majjamehī muhurmuhuḥ
hastī matta ivājasraṃ mūtraṃ vegavivarjitam
salasīkaṃ vibaddhaṃ ca hastimehī pramehati
madhumehī madhusamaṃ jāyate sa kila dvidhā
kruddhe dhātukṣayādvāyau doṣāvṛtapathe yadā
āvṛto doṣaliṅgāni so 'nimittaṃ pradarśayet
kṣaṇātkṣīṇaḥ kṣaṇātpūrṇo bhajate kṛcchrasādhyatām
kālenopekṣitaḥ sarvo hyāyāti madhumehatām
madhuraṃ yacca meheṣu prāyo madhviva mehati
sarve te madhumehākhyā mādhuryācca tanoryataḥ
avipāko 'ruciśchardirnidrā kāsaḥ sapīnasaḥ
upadravāḥ prajāyante mehānāṃ kaphajanmanām
bastimehanayostodomuṣkāvadaraṇaṃ jvaraḥ
dāhastṛṣṇāmlikā mūrchā viḍbhedaḥ pittajanmanām
vātajānāmudāvartaḥ kampahṛdgrahalolatāḥ
śūlam unnidratā śoṣaḥ śvāsaḥ kāsaṃ ca jāyate
śarāvikā kacchapikā jvālinī vinatālajī
masūrikā sarṣapikā putriṇī savidārikā
vidradhiśceti piḍikāḥ pramehopekṣayā daśa
annasya kaphasaṃśleṣātprāyastatra pravartanam
svādvamlalavaṇasnigdhagurupicchilaśītam
navaṃ dhānyaṃ surāsūpamāṃsekṣuguḍagorasam
ekasthānāsanavati śayanaṃ vinivartanam
bastimāśritya kurute pramehāddūṣitaḥ kaphaḥ
dūṣayitvā vapuḥ kledaṃ svedamedovasāmiṣam
pittaṃ raktamatikṣīṇe kaphādau mūtrasaṃśrayam
dhātuṃ bastimupānīya tat kṣayeccaiva mārutaḥ
sādhyāsādhyapratītyādyāḥ mehāstenaiva tadbhavāḥ
same samakṛtā doṣe paramatvāttathāpi ca
sāmānyalakṣaṇaṃ teṣāṃ prabhūtāvilamūtratā
doṣadūṣyā viśeṣe 'pi tatsaṃyogaviśeṣataḥ
mūtravarṇādibhedena bhedo meheṣu kalpyate
acchaṃ bahusitaṃ śītaṃ nirgandhamudakopamam
mehatyudakamehena kiṃcid āvilapicchilam
ikṣo rasamivātyarthaṃ madhuraṃ cekṣumehataḥ
sāndrībhavet paryuṣitaṃ sāndramehena mehati
surāmehī surātulyamuparyacchamadhoghanam
sahṛṣṭaromā piṣṭena piṣṭavad bahulaṃ sitam
śukrābhaṃ śukramiśraṃ vā śukramehī pramehati
mūtrayetsikatāmehī sikatārūpiṇo malān
śītamehī subahuśo madhuraṃ bhṛśaśītalam
śanaiḥ śanaiḥ śanairmehī mandaṃ mandaṃ pramehati
lālātantuyutaṃ mūtraṃ lālāmehena picchilam
gandhavarṇarasasparśaiḥ kṣāreṇa kṣāratoyavat
nīlamehena nīlābhaṃ kālamehī masīnibham
sandhimarmasu jāyante māṃsaleṣu ca dhāmasu
antonnatā madhyanimnā akledasurujānvitā
śarāvamānasaṃsthānā piḍikā syāccharāvikā
sadāhā kūrmasaṃsthānā jñeyā kacchapikā budhaiḥ
mahatī piḍikā nīlā vinatā nāma sā smṛtā
dahati tvacamutthāne jvālinī kaṣṭadāyinī
raktā sitā sphoṭacitā dāruṇā tvalajī bhavet
masūrākṛtisaṃsthānā vijñeyā tu masūrikā
sarṣapopamasaṃsthānā jihvāpākamahārujā
putriṇī mahatī cālpā susūkṣmā piḍikā smṛtā
vidārīkandavadvṛttā kaṭhinā ca vidārikā
vidradherlakṣaṇairyuktā jñeyā vidradhikā tu sā
putriṇī ca vidārī ca duḥsahā bahumedasaḥ
sadyaḥ pittolbaṇāstvanyāḥ sambhavantyalpamedasaḥ
piḍikāstā bhaveyuḥ syāddoṣodreko yathāyatham
prameheṇa vināpyetā jāyante duṣṭamedasaḥ
tāvacca nopalakṣyante yāvad varṇaṃ ca varjitam
hāridraṃ raktavarṇaṃ vā mehaprāgrūpavarjitam
yo mūtrayeta tan mehaṃ raktapittaṃ tu tadviduḥ
svedo 'ṅgagandhaḥ śithilatvamaṅge śayyāśanasvapnasukhābhiṣaṅgaḥ
hṛnnetrajihvāśravaṇopadāhā ghanogratā keśanakhābhivṛddhiḥ
śītapriyatvaṃ galatāluśoṣo mādhuryam āsye karapādadāhaḥ
bhaviṣyato mehagaṇasya rūpaṃ mūtre 'pi dhāvanti pipīlikāśca
tṛṣṇā pramehe madhuraṃ prapicchaṃ madhvāmaye syād vividho vikāraḥ
sampūraṇādvā kaphasambhavaḥ syātkṣīṇeṣu doṣeṣvanilātmako vā
sampūrṇarūpāḥ kaphapittamehāḥ krameṇa ye vai ratisambhavāśca
sakrāmate pittakṛtāstu yāpyāḥ sādhyo 'sti meho yadi nāsti diṣṭam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe pramehanidānaṃ nāmaikonaṣaṣṭyuttaraśatatamo 'dhyāyaḥ
dhanvantariruvāca
nidānaṃ vidradhervakṣye gulmasya śṛṇu suśruta
bhuktaiḥ paryuṣitātyuṣṇaśuṣkarūkṣavidāhibhiḥ
jihmaśayyāviceṣṭābhis taistaiś cāsṛkpradūṣaṇaiḥ
duṣṭasatvaṅmāṃsamedo'sthimadāmṛṣṭodarāśrayaḥ
yaḥ śotho bahirantaśca mahāśūlo mahārujaḥ
vṛttaḥ syādāyato yo vā smṛto rogaḥ sa vidradhiḥ
doṣaiḥ pṛthaksamuditaiḥ śoṇitena stratena ca
vahate tatra tatrāṅge dāruṇe grathito 'strutaḥ
antarā dāruṇaścaiva gambhīro gulmavardhanaḥ
valmīkavat samutsrāvī hyagnimāndyaṃ ca jāyate
hṛdaye vepamāne tu tatratatrātitīvraruk
śyāmāruṇaśirotthānapāko viṣamasaṃsthitiḥ
saṃjñāchedabhramānāhasyandasarpaṇaśabdavān
raktatāmrāsitaḥ pittāttṛṇmohajvaradāhavān
kṣiptotthānaprapākaśca pāṇḍuḥ kaṇḍūyutaḥ kaphāt
saṃkleśaśītakastambhajṛmbhārocakagauravāḥ
cirotthāno 'vipākaśca saṃkīrṇaḥ sannipātajaḥ
sāmarthyāccātra viḍbhedo bāhyābhyantaralakṣaṇam
kṛṣṇasphoṭāvṛtaśyāmastīvradāharujājvaraḥ
pittaliṅgo 'sṛjā bāhye strīṇāmeva tathāntaram
śastrādyairabhighātottharaktaiśca rogakāraṇam
kṣatottho vāyunā kṣiptaḥ sa raktaḥ pittamīrayan
pittāsṛglakṣaṇaṃ kuryādvidradhiṃ bhūryupadravam
tenopadravabhedaśca smṛto 'dhiṣṭhānabhedataḥ
nābhau hi dhmātaṃ cedbastau mūtrakṛcchraṃ ca jāyate
śvāsapraśvāsarodhaśca plīhāyāmatitṛṭ param
galarodhaśca klomni syāt sarvāṅgaprarujā hṛdi
pramohastamakaḥ kāsau hṛdayodghaṭṭanaṃ tathā
kukṣipārśvāntare caiva kukṣau doṣopajanma ca
tathā cedūrusandhau ca vaṅkṣaṇe kaṭipṛṣṭhayoḥ
pārśvayośca vyathā pāyau pavanasya nirodhanam
āmapakvavidagdhatvaṃ teṣāṃ śothavadādiśet
nābherūrdhvamukhātpakvātpradravantyapare gudāt
gudāstanābhije vidyāddoṣakledoccavidradhau
kurute svādhiṣṭhānasya vivartaṃ sannipātajaḥ
pakvo hi nābhivastistho bhinno 'ntarbahireva vā
pākaścāntaḥ pravṛddhasya kṣīṇasyopadravārditaḥ
vidradhiśca bhavettatra pāpānāṃ pāpayoṣitām
mṛte tu garbhage caiva sambhavecchvayathur ghanaḥ
stane samatthe duḥkhaṃ vā bāhyavidradhilakṣaṇam
nārīṇāṃ sūkṣmaraktatvāt kanyāyāṃ tu na jāyate
kruddho ruddhagatirvāyuḥ śephamūlakaro hi saḥ
muṣkavaṅkṣaṇataḥ prāpya phalakoṣātivāhinīm
āpīḍya dhamanīvṛddhiṃ karoti phalakoṣayoḥ
doṣo medaḥsu tatrāste savṛddhiḥ saptadhā gadaḥ
mūtraṃ tayor apyanilād bāhye vābhyantare tathā
vātapūrṇaḥ kharasparśo rūkṣo vātācca dāhakṛt
pakvodumbarasaṅkāśaḥ pittāddāhoṣmapākavān
kaphāttīvro guruḥ snigdhaḥ kaṇḍūmānkaṭhino 'lparuk
kṛṣṇaḥ sphoṭāvṛtaḥ piṇḍoṃ vṛddhiliṅgaśca raktataḥ
kaphavanmedasāṃ vṛddhir mṛdutālaphalopamaḥ
mūtradhāraṇaśīlasya mūtrajastatra gacchataḥ
alobhaḥ pūrṇadhṛtimānkṣobhaṃ yāti saranmṛdu
mūtrakṛcchramadhastācca valayaḥ phalakoṣayoḥ
vātakopibhisahāraiḥ śītatoyāvagāhanaiḥ
viṇmūtradhāraṇāccaiva viṣamāṅgaviceṣṭanaiḥ
kṣobhitaiḥ kṣobhitaujāśca kṣīṇāntardehino yadā
pavano viguṇībhūya śoṇitaṃ tadadhonayet
kuryāttatkṣaṇasandhistho granthyābhaḥ śvayathustadā
upekṣyamāṇasya ca gulmavṛddhimādhmānarugvai vividhāśca rogāḥ
supīḍito 'ntaḥ svanavān prayāti pradhmāpayanneti punaśca mūrdhni
raktavṛddhirasādhye 'yaṃ vātavṛddhisamākṛtiḥ
rūkṣakṛṣṇāruṇaśirā ūrṇāvṛtagavākṣavat
vāto 'ṣṭadhā pṛthadauṣaiḥ saṃspṛṣṭairnicayaṃ gataḥ
ārtavasya ca doṣeṇa nārīṇāṃ jāyate 'ṣṭamaḥ
jvaramūrchātisāraiśca vamanādyaiśca karmabhiḥ
karśito balavānyāti śītārtaśca bubhukṣitaḥ
yaḥ pibatyannapānāni laṅghanaplāvanādikam
sevate hīnasaṃjñābhirarditaḥ samudīrayan
snehasvedāvanabhyasya śoṣaṇaṃ vā niṣevayet
śuddho vā śuddhihānirvā bhajeta spandanāni vā
vātolbaṇāstasya malāḥ pṛthakcaiva hi te 'thavā
sarvo raktayuto vātād dehasroto'nusāriṇaḥ
ūrdhvādhomārgamāvṛtya vāyuḥ śūlaṃ karoti vai
sparśopalabhyaṃ gulmotthamuṣṇaṃ granthisvarūpiṇam
karṣaṇātkaphaviḍghātairmārgasyāvaraṇena vā
vāyuḥ kṛtāśrayaḥ koṣṭhe raukṣyātkāṭhinyamāgataḥ
svatantraḥ svāśraye duṣṭaḥ paratantraḥ parāśraye
tataḥ piṇḍakavacchleṣmā malasaṃsṛṣṭa eva ca
gulma ityucyate bastinābhihṛtpārśvasaṃśrayaḥ
vātajanye śiraḥśūlajvaraplīhāntrakūjanam
vedhaḥ sūcyeva viḍbhraṃśaḥ kṛcchre mūtraṃ pravartate
gātre mukhe pade śothaḥ hyagnimāndyaṃ tathaiva ca
rūkṣakṛṣṇatvagāditvaṃ calatvādanilasyaca
anirūpitasaṃsthāno vividhāṃ janayedvyathām
pipīlikāvyāpta iva gulmaḥ sphurati nudyate
pittāddāhāmlakau mūrchā viḍbhedaḥ svedatṛḍjvarāḥ
hāridrayaṃ sarvagātreṣu gulmācchothasya darśanam
hīyate dīpyate śleṣmā svasthānaṃ dahatīvaca
kaphātstaimityamaruciḥ sadanaṃ śirasi jvaraḥ
pīnasālasyahṛllāsau śuklakṛṣṇatvagāditā
gulmo gabhīraḥ kaṭhino gururgarbhasthabālavat
svasthānasthā adhāvantastata evātra mārakāḥ
prāyastu yattaddvandvotthā gulmāḥ saṃsṛṣṭamaithunāḥ
sarvajastīvrarugdāhaḥ śīghrapākī ghanonnataḥ
so 'sādhyo raktagulmastu striyā eva prajāyate
ṛtau yā caiva śūlārtā yati vā yonirogiṇī
sevate vānilāṃśca strī kruddhastasyāḥ samīraṇaḥ
nirudhyātyārtavaṃ yonyāṃ pratimāsaṃ vyavasthitam
sukṣau karoti tadgarbhe liṅgamāviṣkaroti ca
hṛllāsadauhṛdastanyadarśanaṃ kāmacāritā
krameṇa vāyoḥ saṃsargātpittaṃ yoniṣu sañcayam
raktasya kurute tasyā vātapittoktagulmajān
garbhāśaye ca sutarāṃ śūlāṃścaivāsṛgāśraye
yonisrāvaśca daurgandhyaṃ bhūyaḥ syandanavedane
kadāpi garbhavadgulmaḥ sarve te ratisambhavāḥ
pākaṃ cireṇa bhajate naidhate vidradhiḥ punaḥ
pacyate śīghramatyarthaṃ duṣṭaraktāśrayastu saḥ
ataḥ śīghraṃ vidāhitvād vidradhiḥ so 'bhidhīyate
gulmāntarāśraye bastidāhaśca plīhavedanā
agnivarṇabalabhraṃśo vegānāṃ vā pravartanam
ato viparyaye bāhyakoṣṭhāṅgeṣu ca nātiruk
vaivarṇyamatha vā kāso bahirunnatatādhikam
sāṭopamatyugrarujamādhmānamudare bhṛśam
ūrdhvādho vātarodhena tamānāhaṃ pracakṣate
dhanaścāṣṭhyupamo granthilo 'ṣṭhīlātu samunnatā
samastaliṅgasaṃyuktaḥ pratyaṣṭhīlā tadākṛtiḥ
pakvaśayodbhavo 'pyevaṃ vāyustīvrarujāśrayāt
udgārabāhulyapurīṣabandhatṛptyakṣamatvāntravikūjanāni
ācopam ādhmānam apaktiśaktiḥ āsannagulmasya bhavecca cihnam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vidradhigulmanidānaṃ nāma ṣaṣṭyuttaraśatatamo 'dhyāyaḥ
dhanvantariruvāca
udarāṇāṃ nidānaṃ ca vakṣye suśruta tacchṛṇu
rogāḥ sarve 'pi mandāgnau sutarāmudarāṇi tu
ajīrṇāmayāś cāpyanye jāyante malasaṃcayāt
ūrdhvādho vāyavo ruddhvā vyākulāvipravāhiṇī
prāṇānapānānsaṃdūṣya kuryustānmāṃsasandhigān
ādhmāpya kukṣimudaramaṣṭadhā te ca bhedataḥ
pṛthagdoṣaiḥ samastaiśca plīhavaṅkṣakṣatodakaiḥ
tenārtāḥ śuṣkatālvoṣṭhāḥ sarvapādakarodarāḥ
naṣṭaceṣṭabalāhārāḥ kṛtapradhmāt kukṣayaḥ
puruṣāḥ syuḥ pretarūpā bhāvinastasya lakṣaṇam
kṣunnāśo 'rucivatsarvaṃ savidāhaṃ ca pacyate
jīrṇānnaṃ yo na jānāti so 'pathyaṃ sevate naraḥ
kṣīyate balamaṅgasya śvasityalpo 'viceṣṭitaḥ
viṣayāvṛttibuddhiśca śokaśoṣādayo 'pi ca
rugbastisandhau satataṃ laghvalpabhojanairapi
jarājīrṇo balabhraṃśo bhavejjaṭhararogiṇaḥ
svatantratandrālasatā malasargo 'lpavahnitā
dāhaḥ śvayathurādhmānamantre salilasambhave
sarvatra toye maraṇaṃ śocanaṃ tatra niṣphalam
gavākṣavacchirājālairudaraṃ guḍguḍāyate
nābhimantraśca viṣṭabhya vegaṃ kṛtvā praṇaśyati
mārute hṛtkaṭīnābhipāyuvaṅkṣaṇavedanāḥ
saśabdo niḥsared vāyur vahate mūtramalpakam
nātimātraṃ bhavellaulyaṃ narasya virasaṃ mukham
tatravātodare śothaḥ pāṇipānmukhakukṣiṣu
kukṣipārśvodarakaṭīpṛṣṭharukparvabhedanam
śuṣkakāsāṅgamardādhogurutāmalasaṃgrahaḥ
śyāmāruṇatvagāditvaṃ mukhe ca rasavaddhitā
satodabhedamudaraṃ nīlakṛṣṇaśirātatam
ādhmātamudare śabdamadbhutaṃ vā karoti saḥ
vāyuścātra sarukśabdaṃ vidhatte sarvathā gatim
pittodare jvaro mūrchā dāhitvaṃ kaṭukāsyatā
bhramo 'tisāraḥ pītatvaṃ tvagādāvudaraṃ harit
pītatāmraśirāditvaṃ sasvedaṃ soṣma dahyate
dhūmāyate mṛdusparśaṃ kṣaiprapākaṃ pradūyate
śleṣmodareṣu sadanaṃ svedaśvayathugauravam
nidrā kleśo 'ruciḥ śvāsaḥ kāśaḥ śuklatvagāditā
udaraṃ timiraṃ snigdhaṃ śuklakṛṣṇaśirāvṛtam
nīrātivṛddhau kaṭhinaṃ śītasparśaṃ guru sthiram
tridoṣakopane taistais tridoṣajīnaitar malaiḥ
sarvadūṣaṇaduṣṭāśca saraktāḥ saṃcitā malāḥ
koṣṭhaṃ prāpya vikurvāṇāḥ śoṣamūrchābhramānvitam
kuryustriliṅgamudaraṃ śīghrapākaṃ sudāruṇam
vardhate tacca sutarāṃ śītavātapradarśane
atyaśanācca saṃkṣobhād yānapānādiceṣṭitaiḥ
avihitaiśca pānādyairvamanavyādhikarṣaṇaiḥ
vāmapārśvāsthitaḥ plīhā tyutasthāno vivardhate
śoṇitādvā rasādibhyo vivṛddho janayedvyathām
so 'ṣṭhīlā cātikaṭhinaḥ pronnataḥ kūrmapṛṣṭhavat
krameṇa vardhamānaśca kukṣau vyātatim āharet
śvāsakāsapipāsāsyavairasyādhmānakajvaraiḥ
pāṇḍutvamūrchācharditvagdāhamohaiśca saṃyutaḥ
aruṇābhaṃ vicitrābhaṃ nīlahāridrarājitam
udāvartena cānāhamohatṛḍgahanajvaraiḥ
gauravārucikāṭhinyairvighātabhramasaṃkramāt
plīhavaddakṣiṇātpārśvātkuryādyakṛdapi cyutam
pakve bhūte yakṛti ca sadā baddhamalo gude
durnāmabhirudāvartairanyairvā pīḍito bhavet
varcaḥpittakaphānbaddhānkaroti kupito 'nilaḥ
apāno jaṭhare tena saṃruddho jvararukkaraḥ
kāśaśvāsorusadanaṃ śiroruṅ nābhipārśvaruk
malāsaṃgo 'ruciśchardirudare malamārutaḥ
sthiranīlāruṇaśirājālair udaram āvṛtam
nābherupari ca prāyo gopucchākṛti jāyate
asthyādiśalyair anyaiśca viddhe caivodare tathā
pacyate yakṛtādiśca tacchidraiśca saranbahiḥ
āma eva gudāheti tato 'lpālpaḥ śakṛdrasaḥ
sa syādvikṛtagandho 'pi picchilaḥ pītalohitaḥ
śeṣaścāpūrya jaṭharaṃ ghoramārabhate tataḥ
vardhate tadadho nābherāśu caiti jalātmatām
udrikte doṣarūpe ca vyāpte ca śvāsatṛḍbhramaiḥ
chidrodaramidaṃ prāhuḥ parisrāvīti cāpare
pravṛttasnehapānādeḥ sahasāpathyasevinaḥ
atyambupānānmandāgneḥ kṣīṇasyātikṛśasya ca
ruddhaḥ svamārgādanilaḥ kaphaśca jalamūrchitaḥ
vardhate tu tadevāmbu tanmātrād bindurāśitaḥ
tatkopādudaraṃ tṛṣṇāgudasnutirujānvitam
kāśaśvāsāruciyutaṃ nānāvarṇaśirātatam
toyapūrṇānmṛdusparśātsadṛśakṣobhavepathu
bakodaraṃ sthiraṃ snigdhaṃ nāḍīmāvṛtya jāyate
upekṣāyāṃ ca sarveṣāṃ svasthānāṃ paricālitāḥ
pākā dravā dravīkuryuḥ sandhisrotomukhānyapi
svede caiva tu saṃruddhe mūrchitāścāntarasthitāḥ
tadevodaramāpūrya kuryādudarāmayam
gurūdaraṃ sthitaṃ vṛttam āhataṃ ca na śabdakṛt
hīnabalaṃ tathā ghoraṃ nāḍyāṃ spṛṣṭaṃ ca sapati
śirāntardhānamudare sarvalakṣaṇamucyate
vātapittakaphaplīhasannipāto dakodaram
pakṣācca jātasalilaṃ viṣṭambhopadravānvitam
janmanaivodaraṃ sarvaṃ prāyaḥ kṛcchratamaṃ matam
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe ekaṣaṣṭyadhikaśatatamo 'dhyāyaḥ
dhanvantariruvāca
pāṇḍuśothanidānaṃ ca śṛṇu suśruta vacmi te
pittapradhānāḥ kupitā yathoktaiḥ kopanairmalāḥ
natrānilena balinā kṣiptākṣiptaṃ yadi sthitam
dhamanīrdaśamīḥ prāpya vyāpnuvansakalāṃ tanum
tvagasṛkśleṣmamāṃsāni pradūṣyan rasamāśritam
tvaṅmāṃsayostu kurute tvaci varṇān pṛthagvidhān
svayaṃ haridrā hāridraṃ pāṇḍutvaṃ teṣu cādhikam
yāto 'yaṃ prahated ugraḥ sa rogastena gauravam
dhātūnāṃ sparśaśaithilyamāmajaśca guṇakṣayaḥ
tato 'lparaktamedo'sthiniḥsāraḥ syācchlathendriyaḥ
śīryamāṇairivāṅgaistu dravatā hṛdayena ca
śūlo 'kṣikūṭavadane staimityaṃ tatra lālayā
hīnatṛṭ śiśiradveṣī śīrṇalobho hatānalaḥ
mandaśaktirjvarī śvāsī karṇaśūlī tathā bhramī
sa pañcadhā pṛthagdoṣaiḥ samastairmṛttikādanāt
prāgrūpamasya hṛdayaspandanaṃ rūkṣatā tvaci
aruciḥ pītamūtratvaṃ svedābhāvo 'lpamūtratā
medaḥsamānilāt tatra gāḍharukkledagātratā
kṛṣṇekṣaṇaṃ kṛṣṇaśirānakhaviṇmūtranetratā
śotho nāsāsyavairasyaṃ viṭśoṣaḥ pārśvamūrchanā
pitte haritapittābhaḥ śirādiṣu jvarastamaḥ
tṛṭśoṣamūrchādaurgandhyaṃ śītecchā kaṭuvaktratā
viḍbhedaścāmlako dāhaḥ kaphācca hṛdayārdratā
tandrā lavaṇavaktratvaṃ romaharṣaḥ svarakṣayaḥ
kāśaśchardiśca nicayānnaṣṭaliṅgo 'tiduḥsahaḥ
utkṛṣṭe 'nilapittābhyāṃ kaṭurvā madhuraḥ kaphaḥ
dūṣayitvā vasādīṃśca raukṣyādraktavimokṣaṇam
srotasāṃ saṃkṣayaṃ kuryādanurudhya ca pūrvavat
pāṇḍuroge kṣaye jāte nābhipādāsyamehanam
purīṣaṃ kṛmivanmuñcedbhinnaṃ sāstraṃ kaphānvitam
yaḥ pittarogī seveta pittalaṃ tasya kāmalam
koṣṭhaśākhodgataṃ pittaṃ dagdhvāsṛṅmāṃsamāharet
hāridramūtranetratvaṃ mukhaṃ raktaṃ śakṛttathā
dāhī vipākatṛṣṇāvān bhekābho durbalendriyaḥ
bhavetpittānugaḥ śothaḥ pāṇḍurogāvṛtasya ca
upekṣayā ca śothādyāḥ sakṛcchrāḥ kumbhakāmalāḥ
haritaśyāmapittatve pāṇḍurogo yadā bhavet
vātapitte bhramastṛṣṇā strīṣu harṣo mṛdujvaraḥ
tandrā vā cānalabhraṃśastaṃ vadanti halīmakam
ālasyaṃ cātibhavati teṣāṃ pūrvamupadravaḥ
śothaḥ pradhānaḥ kathitaḥ sa evāto nigadyate
pittaraktakaphānvāyurduṣṭo duṣṭānbahiḥ śirāḥ
nītvā ruddhagatistairhi kuryāttvaṅmāṃsasaṃśrayam
utsedhaṃ saṃhataṃ śothaṃ tamāhurnicayādataḥ
sarvahetuviśeṣais tu rūpabhedānnavātmakam
doṣaiḥ pṛthagvidhaiḥ sarvairabhighātādviṣādapi
tadeva nīyamānaṃ tu sarvāṅge kāmajambhavet
pṛthūnnatāgragrathitairviśeṣaiśca tridhā viduḥ
sāmānyahetuḥ śothānāṃ doṣajāto viśeṣataḥ
vyādhiḥ karmopavāsādikṣīṇasya bhavati drutam
atimātraṃ yadāseved gurum atyantaśītalam
lavaṇakṣāratīkṣṇāmlaśākāmbusvapnajāgaram
rodho vegasya vallūramajīrṇaśramamaithunam
pacyate mārgagamanaṃ yānena kṣobhiṇāpi vā
śvāsakāsātisārārśojaṭharapradarajvarāḥ
viṣṭambhālasyakacchardihikkāpāṇḍuvisarpakam
ūrdhvaśothamadho bastau madhye kurvanti madhyagāḥ
sarvāṅgagaḥ sarvagataḥ pratyapratyageti tadāśrayaḥ
tatpūrvarūpaṃ kṣavathuḥ śirāyāmaṅgagauravam
vātācchothaścalo rūkṣaḥ khararomāruṇo 'sitaḥ
śaṅkhabastyantraśophārtimedobhedāḥ prasuptitā
vātottānaḥ klamaḥ śīghramunnametpīḍitāṃ tanum
snigdhastu mardanaiḥ śāmyedrātrāvalpo divā mahān
tvaksarṣapavilipte ca tasmiṃścimicimāyate
pītaraktāsiṃtābhāsaḥ pittajātaśca śoṣakṛt
śīghraṃ nāsau vā praśamen madhye prāgdahate tanum
satṛḍdāhajvarasvedo bhramaklodamadabhramāḥ
sābhilāṣī śakṛdbhedo gandhaḥ sparśasaho mṛduḥ
kaṇḍūmānpāṇḍuromā tvakkaṭhinaḥ śītalo guruḥ
snigdhaḥślakṣṇaḥ sthiraḥ śūlo nidrāchardyagnimāndyakṛt
āghātena ca śastrādicchedabhedakṣatādibhiḥ
himānilair dadhyanilair bhallātakapikacchajaiḥ
rasaiḥ śuṣkaiśca saṃsparśācchvayathuḥ syādvisarpavān
bhṛśoṣmā lohitābhāsaḥ prāyaśaḥ pittalakṣaṇaḥ
viṣajaḥ saviṣaprāṇiparisarpaṇamūtraṇāt
daṃṣṭrādantanakhāghātād aviṣaprāṇināmapi
viṇmūtraśukropahatamalavadvastusaṃkarāt
viṣavṛkṣānilasparśādgarayogāvacūrṇanāt
mṛduścalo 'valambī ca śīghro dāharujākaraḥ
navo 'nupadravaḥ śothaḥ sādhyo 'sādhyaḥ pureritaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe pāṇḍuśothanidānaṃ nāma dviṣaṣṭyadhikaśatatamo 'dhyāyaḥ
dhanvantariruvāca
visarpādinidānaṃ te vakṣye suśruta tacchṛṇu
syādvisarpo vighātāttu doṣairduṣṭaiśca śothavat
adhiṣṭhānaṃ ca taṃ prāhurbāhyaṃ tatra bhayācchramāt
yathottaraṃ ca duḥsādhyastatra doṣo yathāyatham
prakopanaiḥ prakupitā viśeṣeṇa vidāhibhiḥ
dehe śīghraṃ viśantīha te 'ntare hi sthitā bahiḥ
tṛṣṇābhiyogādvegānāṃ viṣamācca pravartanāt
āśu cāgnibalabhraṃśādato bāhyaṃ visarpayet
tatra vātātsa vīsarpo vātajvarasamavyathaḥ
śothasphuraṇanistodabhedāyāsārtiharṣavān
pittāddrutagatiḥ pittajvaraliṅgo 'tilohitaḥ
kaphātkaṇḍūyutaḥ snigdhaḥ kaphajvarasamānaruk
sannipātasamutthāśca sarvaliṅgasamanvitāḥ
svadoṣaliṅgaiścīyante sarvaiḥ sphoṭairupekṣitāḥ
te 'pi svedānvimuñcati bibhrato vraṇalakṣaṇam
vātapittājjvaracchardimūrchātīsāratṛḍbhramaiḥ
granthibhedāgnisadanatamakārocakair yutaḥ
karoti sarvamaṅgaṃ ca dīptāṅgārāvakīrṇavat
yaṃyaṃ deśaṃ visarpaśca visarpati bhavet sa saḥ
śāntāṅgārāsito nīlo rakto vāśu ca cīyate
agnidagdha iva sphoṭaiḥ śīghragatvāddrutaṃ sa ca
marmānusārī vīsarpaḥ syādvāto 'tibalastataḥ
vyathate 'ṅgaṃ haretsaṃjñāṃ nidrāṃ ca śvāsamīrayet
hikkāṃ ca sa gato 'vasthāmīdṛśīṃ labhate naraḥ
kvacinmarmāratigrasto bhūmiśayyāsanādiṣu
ceṣṭamānastataḥ kliṣṭo manodehapramohavān
duṣprabodho 'śnute nidrāṃ so 'gnivīsarpa ucyate
kaphena ruddhaḥ pavano bhittvā taṃ bahudhā kapham
raktaṃ vā vṛddharaktasya tvakśirāsnāyumāṃsagam
dūṣayitvā tu dīrghānuvṛttasthūlakharātmikām
granthīnāṃ kurute mālāṃ saraktāṃ tīvrarugjvarām
śvāsakāsātisārāsyaśoṣahikkāvamibhramaiḥ
mohavaivarṇyamūrchāṅgabhaṅgāgnisadanair yutām
ityayaṃ granthivīsarpaḥ kaphamārutakopajaḥ
kaphapittājjvaraḥ stambho nidrā tandrā śirorujā
aṅgāvasādavikṣepau pralāpārocakabhramāḥ
mūrchāgnihānirbhedo 'sthnāṃ pipāsendriyagauravam
āmopaveśanaṃ lepaḥ srotasāṃ sa ca sarpati
prāyeṇāmāśayaṃ gṛhṇannekadeśaṃ na cātiruk
pīḍakairavakīrṇo 'tipītalohitapāṇḍuraiḥ
snigdho 'sito mecakābho malinaḥ śothavānguruḥ
gambhīrapākaḥ prāyoṣmaspṛṣṭaḥ klinno 'vadīryate
pakvavacchīrṇamāṃsaśca spaṣṭasnāyuśirāgaṇaḥ
sarvago lakṣaṇaiḥ sarvaiḥ sarvagatvaksamarpaṇaḥ
śavagandhī ca vīsarpaḥ kardamākhyamuśanti tam
bāhyahetoḥ kṣatāt kruddhvaḥ saraktaṃ pittamīrayan
vīsarpaṃ mārutaḥ kuryātkulatthasadṛśaiścitam
sphoṭaiḥ śothajvararujādāhāḍhyaṃ śyāvaśoṇitam
pṛthagdoṣais trayaḥ sādhyā dvandvajāścānupadravāḥ
asādhyāḥ kṛtasarvotthāḥ sarve cākrāntamarmaṇaḥ
śīrṇasnāyuśirāmāṃsāḥ klinnāśca śavagandhayaḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vīsarpanidānaṃ nāma triṣaṣṭyadhikaśatatamo 'dhyāyaḥ
dhanvantariruvāca
mithyāhāravihāreṇa viśeṣeṇa virodhinā
sādhunindāvadhād yuddhaharaṇādyaiśca sevitaiḥ
pāpmabhiḥ karmabhiḥ sadyaḥ prāktanaiḥ preritā malāḥ
śirāḥ prapadya tairyuktāstvagvasāraktamāmiṣam
dūṣayanti ca saṃśoṣya niścarantastato bahiḥ
tvacaḥ kurvanti vaivarṇyaṃ śiṣṭāḥ kuṣṭham uśanti tam
kālenopekṣitaṃ yatsyātsarvaṃ koṣṭhāni tadvapuḥ
prapadya dhātūnbāhyāntaḥ sarvānsaṃkledya cāvahet
sasvedakledasaṅkocānkṛmīn sūkṣmāṃśca dāruṇān
lomatvaksnāyudhamanīrākrāmati yathākramam
bhasmācchāditavatkuryādbāhyaṃ kuṣṭhamudāhṛtam
kuṣṭhāni saptadhā doṣaiḥ pṛthagdvandvaiḥ samāgataiḥ
sarveṣvapi tridoṣeṣu vyapadeśo 'dhikastataḥ
vātena kuṣṭhaṃ kāpālaṃ pittenaudumbaraṃ kaphāt
maṇḍalākhyaṃ vicarcī ca ṛṣyākhyaṃ vātapittajam
carmaikakuṣṭhaṃ kiṭimaṃ sidhmālasavipādikāḥ
vātaśleṣmodbhavāḥ śleṣmapittāddadrūśatāruṣī
puṇḍarīkaṃ savisphoṭaṃ pāmā carmadalaṃ tathā
sarvebhyaḥ kākaṇaṃ pūrvatrikaṃ dadru sakākaṇam
puṇḍarīkarkṣajihve ca mahākuṣṭhāni sapta tu
atiślakṣṇakharasparśasvedāsvedavivarṇatāḥ
dāhaḥ kaṇḍūstvaci svāpastodaḥ koconnatistamaḥ
vraṇānāmadhikaṃ śūlaṃ śīghrotpattiścirasthitiḥ
rūḍhānāmapi rūkṣatvaṃ nimitte 'lpe 'tikopanam
romaharṣo 'sṛjaḥ kārṣṇyaṃ kuṣṭhalakṣaṇamagrajam
kṛṣṇāruṇakapālābhaṃ yadrūkṣaṃ paruṣaṃ tanu
vistṛtākṛtiparyastaṃ dūṣitair lomabhiścitam
kāpālaṃ todabahulaṃ tatkuṣṭhaṃ viṣamaṃ smṛtam
udumbaraphalābhāsaṃ kuṣṭhamaudumbaraṃ vadet
vartulaṃ bahulaketyuktaṃ dāharujādhikam
asaṃchannam adaraṇaṃ kṛmivatsyādudumbaram
sthiraṃ satyānaṃ guru snigdhaṃ śvetaraktaṃ malānvitam
ślakṣṇapītābhāsaṃyuktaṃ maṇḍalaṃ parikīrtitam
sakaṇḍūpiṭikā śyāvā sakledā ca vicarcikā
paruṣaṃ tatra raktāntam antaḥ śyāmaṃ samunnatam
ṛṣyajihvākṛtiproktaṃ ṛṣyajihvaṃ bahukrimi
hasticarmakharasparśaṃ carmākhyaṃ kuṣṭhamucyate
asvedaṃ ca matsyaśalkasannibhaṃ kiṭimaṃ punaḥ
rūkṣāgnivarṇaṃ duḥsparśaṃ kaṇḍūmatparuṣāsitam
antā rūkṣaṃ bahiḥ snigdhamantarghṛṣṭaṃ rajaḥ kiret
ślakṣṇasparśaṃ tanu snigdhaṃ svacchamasvedapuṣpavat
prāyeṇa cordhvakārśyaṃ ca kuṇḍaiḥ kaṇḍūparaiścitam
raktairalaṃśukā pāṇipāde kuryādvipādikā
tīvrārtiṃ gāḍhakaṇḍūṃ ca sarāgapiḍikācitam
dīrghapratānadūrvāvadatasīkusumacchavi
ucchūnamaṇḍalo dadruḥ kaṇḍūmāniti kathyate
sthūlamūlaṃ sadāhārti raktasrāvaṃ bahuvraṇam
sādahakakledarujaṃ prāyaśaḥ sarvajanma ca
raktāktamaṇḍalaṃ pāṇḍu kaṇḍūdāharujānvitam
sotsedhamācitaṃ raktaiḥ kañjaparṇamivāmbubhiḥ
puṇḍarīkaṃ bhavettaddhi citaṃ sphoṭaiḥ sitāruṇaiḥ
visphoṭapiṭikā pāmā kaṇḍūkledarujānvitāḥ
sūkṣmā śyāmāruṇā rūkṣā prāyaḥ sphikpāṇikūrpare
sasphoṭasaṃsparśasahaṃ kaṇḍūraktātidāhavat
raktadalaṃ carmadalaṃ kākaṇaṃ tīvradāharuk
pūrvaraktaṃ ca kṛṣṇaṃ ca kākaṇaṃ triphalopamam
kṛṣṇaliṅgairyutaiḥ sarvaiḥ svasvakāraṇato bhavet
doṣabhedāya vihitairādiśelliṅgakarmabhiḥ
kuṣṭhasvadoṣānugataṃ sarvadoṣagataṃ tyajet
kuṣṭhoktaṃ yacca yaccāsthimajjāśukrasamāśrayam
kṛcchraṃ medomataṃ caiva yāpyaṃ snāyvāsthimāṃsagam
akṛcchraṃ kaphavātotthaṃ tvaggataṃ tvamalaṃ ca yat
tatra tvaci sthite kuṣṭhe kāye vaivarṇyarūkṣatā
svedatāpaśvayathavaḥ śoṇite piśite punaḥ
pāṇipādāśritāḥ sphoṭāḥ kleśātsandhiṣu cādhikam
doṣasyābhīkṣṇayogena dalanaṃ syācca medasi
nātisaṃjñāsti majjāsthinetravegasvarakṣayaḥ
kṣate ca krimibhiḥ śukre svadārāpatyabādhanam
yathāpūrvāṇi sarvāṇi svaliṅgāni mṛgādiṣu
kuṣṭhaikasambhavaṃ śvitraṃ kilāsaṃ dāruṇaṃ bhavet
nirdiṣṭam aparisrāvi tridhātūdbhavasaṃśrayam
vātādrūkṣāruṇaṃ pittāttāmraṃ kamalapatravat
sadāhaṃ romavidhvaṃsi kaphācchvetaṃ ghanaṃ guru
sakaṇḍūraṃ kramādraktamāṃsamedaḥsu cādiśet
varṇenaivedṛgubhayaṃ kṛcchraṃ taccottarottaram
aśuklaromabahulamasaṃśliṣṭaṃ mitho navam
anagnidagdhajaṃ sādhyaṃ śvitraṃ varjyamato 'nyathā
guhyapāṇitalauṣṭheṣu jātam apy acirantaram
varjanīyaṃ viśeṣeṇa kilāsaṃ siddhim icchatā
sparśaikāhārasaṃgādisevanātprāyaśo gadāḥ
ekaśayyāsanāccaiva vastramālyānulepanāt
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe kuṣṭharoganidānaṃ nāma catuḥṣaṣṭyuttaraśatatamo 'dhyāyaḥ
dhanvantariruvāca
krimayaśca dvidhā proktā bāhyābhyantarabhedataḥ
bahirmalakaphāsṛgviḍjanmabhedāc caturvidhāḥ
nāmato viṃśatividhā bāhyāstatra malodbhavāḥ
tilapramāṇasaṃsthānavarṇāḥ keśāmbarāśrayāḥ
bahupādāśca sūkṣmāśca yūkā likṣāśca nāmataḥ
dvidhā te koṣṭhapiḍikāḥ kaṇḍūgaṇḍānprakurvate
kuṣṭhaikahetavo 'ntarjāḥ śleṣmajā bāhyasambhavāḥ
madhurānnaguḍakṣīradadhimatsyanavaudanaiḥ
kaphādāmāśaye jātā vṛddhāḥ sarpanti sarvataḥ
pṛthubradhnanibhāḥ kecitkecidgaṇḍūpadopamāḥ
rūḍhadhānyāṅkurākārāstanudīrghāstathāṇavaḥ
śvetāstāmrāvabhāsāśca nāmataḥ saptadhā tu te
antrādā udarāveṣṭā hṛdayādā mahāgudāḥ
cyuravo darbhakusumāḥ sugandhāste ca kurvate
hṛllāsamāsyaśravaṇamavipākamarocakam
mūrchāchardijvarānāhakārśyakṣavathupīnasān
raktavāhiśirāsthānaraktajā jantavo 'ṇavaḥ
apādā vṛttatāmrāśca saukṣmyāt kecid adarśanāḥ
keśādā romavidhvaṃsā romadvīpā udumbarāḥ
ṣaṭte kuṣṭhaikakarmāṇaḥ sahasaurasamātaraḥ
pakvāśaye purīṣotthā jāyante 'tho visarpiṇaḥ
vṛddhāste syurbhaveyuśca te yadāmāśayonmukhāḥ
tadāsyodgāraniḥśvāsaviḍgandhānuvidhāyinaḥ
pṛthuvṛttatanusthūlāḥ śyāvapītasitāsitāḥ
te pañcanāmnā krimayaḥ kakerukamakerukāḥ
sausurādāḥ saśūlākhyā lelihā janayanti hi
viḍbhedaśūlaviṣṭambhakārśyapāruṣyapāṇḍutāḥ
romaharṣāgnisadanaṃ gudakaṇḍūṃ vimārgagāḥ
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe kriminidānaṃ nāma pañcaṣaṣṭyadhikaśatatamo 'dhyāyaḥ
dhanvantariruvāca
vātavyādhinidānaṃ te vakṣye suśruta tacchṛṇu
sarvathānarthakathane vighna eva ca kāraṇam
adṛṣṭaduṣṭapavanaśarīramaviśeṣataḥ
sa viśvakarmā viśvātmā viśvarūpaḥ prajāpatiḥ
sraṣṭā dhātā vibhurviṣṇuḥ saṃhartā mṛtyurantakaḥ
tadvaduktaṃ ca yatnena yatitavyamataḥ sadā
tasyokte doṣavijñāne karma prākṛtavaikṛtam
samāsavyāsato doṣabhedānāmavadhārya ca
pratyekaṃ pañcadhā vīro vyāpāraśceha vaikṛtaḥ
tasyocyate vibhāgena sanidānaṃ salakṣaṇam
dhātukṣayakarairvāyuḥ kruddho nātiniṣevyate
catuḥsroto'vakāśeṣu bhūyastānyeva pūrayet
tebhyastu doṣapūrṇebhyaḥ pracchādya vivaraṃ tataḥ
tava vāyuḥ sakṛtkruddhaḥ śūlānāhāntrakūjanam
malarodhaṃ svarabhraṃśaṃ dṛṣṭipṛṣṭhakaṭigraham
karotyeva punaḥ kāye kṛcchrānanyānupadravān
āmāśayotthavamathuśvāsakāsaviṣūcikāḥ
kaṇḍūparodhagharmādivyādhīnūrdhvaṃ ca nābhitaḥ
śrotrādīndriyabādhāṃ ca tvaci sphoṭanarūkṣatām
cakre tīvrarujāśvāsagarāmayavivarṇatāḥ
antrasyāntaṃ ca viṣṭambhamaruciṃ kṛśatāṃ bhramam
māṃsamedogatagranthiṃ carmādāv upakarkaśam
gurvaṅgaṃ tudyate 'tyarthaṃ daṇḍamuṣṭihataṃ yathā
asthisthaḥ sakthisandhyasthiśūlaṃ tīvraṃ ca lakṣayet
majjastho 'sthiṣu cāsthairyamasvapnaṃ yattadā rujām
śukrasya śīghramutsaṅgasargānvikṛtimeva vā
tattadgarbhasthaśukrasthaḥ śirasyādhmānariktatā
tatra sthānasthitaḥ kuryāt kruddhaḥ śvayathukṛcchratām
jalapūrṇadṛtisparśaṃ śoṣaṃ sandhigato 'nilaḥ
sarvāṅgasaṃśrayastodabhedasphuraṇabhañjanam
stambhanākṣepaṇaṃ svapnaḥ sandhibhañjanakampanam
yadā tu dhamanīḥ sarvāḥ kruddho 'bhyeti muhurmuhuḥ
tadāṅgamākṣipatyeṣa vyādhirākṣepaṇaḥ smṛtaḥ
adhaḥ pratihato vāyurvrajedūrdhvaṃ yadā punaḥ
tadāvaṣṭabhya hṛdayaṃ śiraḥ śaṅkhau ca pīḍayet
sa kṣipetparito gātraṃ hanuṃ vā cāsya nāmayet
kṛcchrāducchvasitaṃ cāpi nimīlannayanadvayam
kapota iva kūjecca niḥsaṅgaḥ sopatantrakaḥ
sa eva vāmanāsāyāṃ yuktastu marutā hṛdi
prāpnoti ca muhuḥ svāsthyaṃ muhur asvāsthyavān bhavet
abhighātasamutthaśca duścikitsyatamo mataḥ
svedastambhaṃ tadā tasya vāyuśchinnatanuryadā
vyāpnoti sakalaṃ dehaṃ yatra cāyāmyate punaḥ
antardhātugataścaiva vegastambhaṃ ca netrayoḥ
karoti jṛmbhāṃ sadanaṃ daśanānāṃ hatodyamam
pārśvayorvedanāṃ bāhyāṃ hanupṛṣṭhaśirograham
dehasya bahirāyāmaṃ pṛṣṭhato hṛdaye śiraḥ
uraścotkṣipyate tatra skandho vā nāmyate tadā
danteṣvāsye ca vaivarṇyaṃ hyasvedastatra gātrataḥ
bāhyāyāmaṃ hanustambhaṃ bruvate vātarogiṇam
viṇmūtramasṛjaṃ prāpya sasamīrasamīraṇāḥ
āyacchanti tanor doṣāḥ sarvam ā pādamastakam
tiṣṭhataḥ pāṇḍumātrasya vraṇāyāmaḥ suvardhitaḥ
gātravege bhavetsvāsthyaṃ sarveṣvākṣepaṇena tat
jihvāvilekhanāduṣṇabhakṣaṇād atimānataḥ
kupito hanumūlasthaḥ stambhayitvānilo hanum
karoti vivṛtāsyatvamathavā saṃvṛtāsyatām
hanustambhaḥ sa tena syātkṛcchrāccarvaṇabhāṣaṇam
vāgvādinī śirāstambho jihvāṃ stambhayate 'nilaḥ
jihvāstambhaḥ sa tenānnapānavākyeṣvanīśatā
śirasā bhāraharaṇādatihāsyaprabhāṣaṇāt
viṣamādupadhānācca kaṭhinānāṃ ca carvaṇāt
vāyurvivardhate taiśca vātūlairūrdhvamāsthitaḥ
vakrīkaroti vaktraṃ ca hyuccairhasitamīkṣitam
tato 'sya kurute mṛdvīṃ vākśaktiṃ stabdhanetratām
dantacālaṃ svarabhraṃśaḥ śrutihānīkṣitagrahau
gandhājñānaṃ smṛtidhvaṃsastrāsaḥ śvāsaśca jāyate
niṣṭhīvaḥ pārśvatodaśca hy ekasyākṣṇo nimīlanam
jatrorūrdhvaṃ rujastīvrāḥ śarīrārdhadharo 'pi vā
tamāhurarditaṃ kecidekāṅgamatha cāpare
raktamāśritya ca śirāḥ kuryānmūrdhadharāḥ śirāḥ
rūkṣaḥ savedanaḥ kṛṣṇaḥ so 'sādhyaḥ syācchirograhaḥ
tanuṃ gṛhītvā vāyuśca snāyustathaiva ca
pakṣamanyataraṃ hanti pakṣāghātaḥ sa ucyate
kṛtsnasya kāyasyārdhaṃ syādakarmaṇyamacetanam
ekāṅgarogatāṃ kecidanye kakṣarujāṃ viduḥ
sarvāṅgarodhaḥ stambhaśca sarvakāyāśrite 'nile
śuddhavātakṛtaḥ pakṣaḥ kṛcchrasādhyatamo mataḥ
kṛcchraścānyena saṃsṛṣṭo vivṛddhaḥ kṣayahetukaḥ
āmabaddhāyanaḥ kuryātsaṃstabhyāṅgaṃ kaphānvitaḥ
asādhya eva sarvo hi bhaveddaṇḍāpatānakaḥ
aṃsamūlotthito vāyuḥ śirāḥ saṃkucya tatragaḥ
bahiḥ prasyanditaharaṃ janayatyeva bāhukam
talaṃ pratyaṅgulīnāṃ yaḥ kaṇḍarā bāhupṛṣṭhataḥ
bāhvoḥ karmakṣayakarī viṣūcī veti socyate
vāyuḥ kaṭyāśritaḥ sakthnaḥ kaṇḍarām ākṣiped yadā
tadā khañjo bhavejjantuḥ paṅguḥ sakthnordvayorvadhāt
kampate gamanārambhe khañjanniva ca gacchati
kalāyakhañjaṃ taṃ vidyānmuktasandhiprabandhanam
śītoṣṇadravasaṃśuṣkagurusnigdhaiśca sevitaiḥ
jīrṇājīrṇe tathāyāsakṣobhasnigdhaprajāgaraiḥ
śleṣmabhedaḥ samaye paramatyarthasaṃcitam
abhibhūyetaraṃ doṣaṃ śarīraṃ pratipadyate
sakthyasthīni prapūryāntaḥ śleṣmaṇā stambhitena tat
tadāsthi snāti tenorostathā śītānilena tu
śyāmāṅgam aṅgastaimityatandrāmūrchārucijvaraiḥ
tamūrustambhamityāha bāhyavātam athāpare
vātaśoṇitasaṃśotho jānumadhye mahārujaḥ
jñeyaḥ kroṣṭukaśīrṣastu sthūlakroṣṭukaśīrṣavat
rukpādaviṣamanyaste śramādvā jāyate yadā
vātena gulpham ākṣipya tamāhurvātakaṇṭakam
pārṣṇipratyaṅgulīnābhau kaṇṭhe vā mārutārdite
sātikṣepaṃ nigṛhṇāti gṛdhrasīṃ tāṃ pracakṣate
hṛṣyete caraṇau yasya bhavetāṃ cāpi suptakau
pādaharṣaḥ sa vijñeyaḥ kaphamārutakopajaḥ
pādayoḥ kurute dāhaṃ pittāsṛksahito 'nilaḥ
viśeṣataścaṅkramataḥ pādadāhaṃ tamādiśet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vātavyādhinidānaṃ nāma ṣaṭṣaṣṭyadhikaśatatamo 'dhyāyaḥ
dhanvantarir uvāca
vātaraktanidānaṃ te vakṣye suśruta tacchṛṇu
viruddhādhyaśanakrodhadivāsvapnaprajāgaraiḥ
prāyaśaḥ sukumārāṇāṃ mithyāhāravihāriṇām
sthūlānāṃ sukhināṃ cāpi kupyate vātaśoṇitam
agnighātādaśuddheśca nṛṇāmasṛji dūṣite
vātalaiḥ śītalairvāyurvṛddhaḥ kruddho vimārgagaḥ
tādṛśaivāsṛjā ruddhaḥ prāktadaiva pradūṣayet
tathā vāto gude pīḍāṃ balāsaṃ vātaśoṇitam
saṃstabhya janayetpūrvaṃ paścātsarvatra dhāvati
viśeṣādvamanādyaiśca pralambastasya lakṣaṇam
bhaviṣyataḥ kuṣṭhasamaṃ tathā sāmbudasaṃjñakam
jānujaṅghorukaṭyaṃsahastapādāṅgasandhiṣu
kaṇḍūsphuraṇanistodabhedagauravasuptatāḥ
bhūtvā bhūtvā praśāmyanti muhurāvirbhavanti ca
pādayormūlamāsthāya kadāciddhastayorapi
ākhoriva bilaṃ kruddhaḥ kṛtsnaṃ dehaṃ vidhāvati
tvaṅmāṃsāśrayamattānaṃ tatpūrvaṃ jāyate tataḥ
kālāntareṇa gambhīraṃ sarvadhātūnabhidravet
kaṭyādisaṃyatasthāne tvaktāmraśyāvalohitāḥ
śvayathurgrathitaḥ pākaḥ sa vāyuścāsthimajjasu
chindanniva caratyantaś cakīkurvaṃśca vegavān
karoti khañjaṃ paṅguṃ vā śarīraṃ sarvataścaran
vātādhike 'dhikaṃ tatra śūlasphuraṇabhañjanam
śothasya raukṣyaṃ kṛṣṇatvaṃ śyāvatā vṛddhihānayaḥ
dhamanyaṅgulisandhīnāṃ saṃkoco 'ṅgagraho 'tiruk
śītadveṣānupaśayau stambhavepathusuptayaḥ
rakte śotho 'tiruk todas tāmrāś cimicimāyate
snigdharūkṣaiḥ samaṃ naiti kaṇḍukledasamanvitaḥ
pitte vidāhaḥ saṃmohaḥ svādo mūrchā madastṛṣā
sparśāsahatvaṃ rugrāvaḥ śoṣaḥ pāko bhṛśoṣmatā
kaphe staimityagurutā suptisnigdhatvaśītatā
kaṇḍūrmandā ca rugdvandvaṃ sarvaliṅgaṃ ca saṃkarāt
ekadoṣaṃ ca saṃsādhyaṃ yāpyaṃ caiva dvidoṣajam
tridoṣajaṃ tyajedāśu raktapittaṃ sudāruṇam
raktamaṅge nihantyāśu śākhāsandhiṣu mārutaḥ
niveśyānyonyamāvārya vedanābhirharatyasūn
vāyau pañcātmake prāṇe raukṣyāccāpalyalaṅghanaiḥ
atyāhārābhighātācca vegodīraṇacāraṇaiḥ
kupitaścakṣurādīnāmupaghātaṃ prakalpayet
pīnaso dāhatṛṭkāsaśvāsādiścaiva jāyate
kaṇṭharodho malabhraṃśachardyarocakapīnasān
kuryācca galagaṇḍādīṃs taṃ jatrumūrdhvasaṃśrayaḥ
vyāno 'tigamanasnānakrīḍāviṣayaceṣṭitaiḥ
viruddharūkṣabhīharṣaviṣādādyaiśca dūṣitaḥ
puṃstvotsāhabalabhraṃśaśokacittaplavajvarān
sarvākārādinistodaromaharṣaṃ suṣuptatām
kuṣṭhaṃ visarpamanyacca kuryāt sarvāṅgasādanam
samāno viṣamājīrṇaśītasaṃkīrṇabhojanaiḥ
karotyakālaśayanajāgarādyaiśca dūṣitaḥ
śūlagulmagrahaṇyādīnyakṛtkāmāśrayāngadān
apāno rūkṣagurvannavegāghātātivāhanaiḥ
yānapānasamutthānacaṅkramaiścātisevitaiḥ
kupitaḥ kurute rogānkṛtsnān pakvāśayāśrayān
mūtraśukrapradoṣārśogudabhraṃśādikānbahūn
sarvāṅgamātataṃ sāmaṃ tandrāstaimityagauravaiḥ
snigdhatvād bodhakālasya śaityaśothāgnihānayaḥ
kaṇḍūrūkṣātināśena tadvidhopaśamena ca
muktiṃ vidyānnirāmaṃ taṃ tandrādīnāṃ viparyayāt
vāyorāvaraṇaṃ vāto bahubhedaṃ pracakṣate
pittaliṅgāvṛte dāhastṛṣṇā śūlaṃ bhramastamaḥ
kaṭukoṣṇāmlalavaṇair vidāhaśītakāmatā
śaityagauravaśūlāgnikaṭvājyapayaso 'dhikam
laṅghanāyāsarūkṣoṣṇakāmatā ca kaphāvṛte
kaphāvṛte 'ṅgamardaḥ syāddhṛllāso gurutāruciḥ
raktavṛte sadāhārtis tvaṅmāṃsāśrayajā bhṛśam
bhavetsarāgaḥ śvayathurjāyante maṇḍalāni ca
śotho māṃsena kaṭhino hṛllāsapiṭikāstathā
harṣaḥ pipīlikānāṃ ca saṃcāra iva jāyate
calalagrano mṛduḥ śītaḥ śotho gātreṣu rocakaḥ
āḍhyavāta iva jñeyaḥ sa kṛcchro medasāvṛtaḥ
sparśa ācchāditetyuṣṇaśītalaśca tvanāvṛte
majjāvṛte tu viṣamaṃ jṛmbhaṇaṃ pariveṣṭanam
śūlaṃ ca paḍyimānaśca pāṇibhyāṃ labhate sukham
śukrāvṛte tu śothe vai cātivego na vidyate
bhukte kukṣau rujā jīrṇe nikṛttir bhavati dhruvam
mūtrāpravṛttirādhmānaṃ bastermūtrāvṛte bhavet
chidrāvṛte vibandho 'tha svasthānaṃ parikṛntati
patatyāśu jvarākrānto mūrchāṃ ca labhate naraḥ
sakṛt pīḍitamanyena duṣṭaṃ śukraṃ cirātsṛjet
sarvadhātvāvṛte vāyau śroṇivaṅkṣaṇapṛṣṭharuk
vilome mārute caiva hṛdayaṃ paripīḍyate
bhramo mūrchā rujā dāhaḥ pittena prāṇa āvṛte
rujā tandrā svarabhraṃśo dāho vyāne tu sarvaśaḥ
kramo 'ṅgaceṣṭābhaṅgaśca santāpaḥ sahavedanaḥ
samāna ūṣmopahatiḥ sasvedoparatiḥ sutṛṭ
dāhaśca syādapāne tu male hāridravarṇatā
rajovṛddhis tāpanaṃ ca tathā cānāhamehanam
śleṣmaṇā prāvṛte prāṇe nādaḥ sroto'varodhanam
ṣṭhīvanaṃ caiva sasvedaśvāsaniḥśvāsasaṃgrahaḥ
udāne gurugātratvamarucirvāksvaragrahaḥ
balavarṇapraṇāśaścāpāne parvāsthisaṃgrahaḥ
gurutāṅgeṣu sarveṣu sthūlatvaṃ cāgataṃ bhṛśam
samāne 'tikriyājñatvam asvedo mandavahnitā
apāne sakalaṃ mūtraṃ śakṛtaḥ syāt pravartanam
iti dvāviṃśatividhaṃ vātaraktāmayaṃ viduḥ
prāṇādayastathānyo 'nyaṃ samākrāntā yathākramam
sarve 'pi viṃśatividhaṃ vidyād āvaraṇaṃ ca yat
hṛllāsocchvāsasaṃrodhaḥ pratiśyāyaḥ śirograhaḥ
hṛdrogo mukhaśoṣaśca prāṇenāpāna āvṛte
udānenāvṛte prāṇe bhaveddhai balasaṃkṣayaḥ
vicāraṇena vibhajetsarvamāvaraṇaṃ bhiṣak
sthānānyapekṣya vātānāṃ vṛddhihāniṃ ca karmaṇām
prāṇādīnāṃ ca pañcānāṃ pittamāvaraṇaṃ mithaḥ
pittādīnāmāvasatirmiśrāṇāṃ miśritaiśca taiḥ
miśraiḥ pittādibhistadvanmiśrāṇyapitvanekadhā
tāṃllakṣayedavahito yathāsvaṃ lakṣaṇodayāt
śanaiḥ śanaiścopaśayāndṛḍhānapi muhurmuhuḥ
viśeṣājjīvitaṃ prāṇa udāno balamucyate
syāttayoḥ pīḍanāddhanirāyuṣaṃ ca balasya ca
āvṛtā vāyavo 'jñātā jñātā vā sthānavicyutāḥ
prayatnenāpi duḥsādhyā bhaveyurvānupadravāḥ
vidradhiplīhahṛdrogagulmāgnisadanādayaḥ
bhavantyupadravāsteṣām āvṛtānām upekṣayā
nidānaṃ suśruta mayā ātreyoktaṃ samīritam
sarvarogavivekāya narādyāyuḥpravṛddhaye
evaṃ vijñāya rogādīṃścikitsāmatha vai caret
triphalā sarvarogaghnī madhvājyaguḍasaṃyutā
savyoṣā triphalā vāpi sarvarogapramardinī
śatāvarīguḍūcyagniviḍaṅgena yutāthavā
śatāvarī guḍūcyagniḥ śuṇṭhī mūṣalikā balā
punarnavā ca bṛhatī nirguṇḍī nimbapatrakam
bhṛṅgarājaścāmalakaṃ vāsakastadrasena vā
bhāvitā triphalā saptavāram ekam athāpi vā
pūrvoktaśca yathālābhayuktaiścūrṇaṃ ca modakaḥ
vaṭikā ghṛtatailaṃ vā kaṣāyaḥ śoṣaroganut
palaṃ palārdhakaṃ vāpi karṣaṃ karṣārdhameva vā
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vātaraktani saptaṣaṣṭyadhikaśatatamo 'dhyāyaḥ
dhanvantariruvāca
sarvarogaharaṃ siddhaṃ yogasāraṃ vadāmyaham
śṛṇu suśrutaṃ saṃkṣepātprāṇināṃ jīvahetave
kaṣāyakaṭutiktāmlarūkṣāhārādibhojanāt
cintāvyavāyavyāyāmabhayaśokaprajāgarāt
uccairbhāṣātibhārācca karmayogātikarṣaṇāt
vāyuḥ kupyati parjanye jīrṇānne dinasaṃkṣaye
uṣṇāmlalavaṇakṣārakaṭukājīrṇabhojanāt
tīkṣṇātapāgnisantāpamadyakrodhaniṣevaṇāt
vidāhakāle bhuktasya madhyāhne jaladātyaye
grīṣmakāle 'rdharātre 'pi pittaṃ kupyati dehinaḥ
svādvamlalavaṇasnigdhaguruśītātibhojanāt
navānnapicchilānūpamāṃsādeḥ sevanādapi
avyāyāmadivāsvapnaśayyāsanasukhādibhiḥ
kaphapradoṣo bhukte ca vasante ca prakupyati
dehapāruṣyasaṃkocatodaviṣṭambhakādayaḥ
tathā ca suptā romaharṣastambhanaśoṣaṇam
śyāmatvam aṅgaviśleṣabalamāyāsavardhanam
vāyorliṅgāni tairyuktaṃ rogaṃ vātātmakaṃ vadet
dāhoṣmapādasaṃkledakoparāgapariśramāḥ
kaṭvamlaśavavaigandhyasvedamūrchātitṛḍbhramāḥ
hāridraṃ haritatvaṃ ca pittaliṅgānvitairnaraḥ
dehe snigdhatvamādhuryacirakāritvabandhanam
kaṇḍūnidrābhiyogaśca lakṣaṇaṃ kaphasambhavam
hetulakṣaṇasaṃsargādvidyādvyādhiṃ dvidoṣajam
sarvahetusamutpannaṃ triliṅgaṃ sānnipātikam
doṣadhātumalādhāro dehināṃ deha ucyate
teṣāṃ samatvamārogyaṃ kṣayavṛddherviparyayaḥ
vasāsṛṅmāṃsamedo'sthimajjāśukrāṇi dhātavaḥ
vātapittakaphā doṣā viṇmūtrādyā malāḥ smṛtāḥ
vāyuḥ śīto laghuḥ sūkṣmaḥ svaranāśī sthiro balī
pittam amlakaṭūṣṇaṃ cāpaṅktī rogakāraṇam
madhuro lavaṇaḥ snigdho guruḥ śleṣmātipicchilaḥ
gudaśroṇyāśrayo vāyuḥ pittaṃ pakvāśayasthitam
kaphasyāmāśayasthānaṃ kaṇṭho vā mūrdhasandhayaḥ
kaṭutiktakaṣāyāśca kopayanti samīraṇam
kaṭvamlalavaṇāḥ pittaṃ svādūṣṇalavaṇāḥ kapham
eta eva viparyastāḥ śamāyaiṣāṃ prayojitāḥ
bhavanti rogiṇāṃ śāntyai svasthāne sukhahetavaḥ
cakṣuṣyo madhuro jñeyo rasadhātuvivardhanaḥ
amlottaro manohṛdyaṃ tathā dīpanapācanam
dīpano jvaratṛṣṇāghnas tiktaḥ śodhanaśoṣaṇaḥ
pittalo lekhanastambhī kaṣāyo grāhiśoṣaṇaḥ
rasavīryavipākānāmāśrayaṃ dravyamuttamam
rasapākāntarasthāyi sarvadravyāśrayaṃ drutam
śītoṣṇaṃ lavaṇaṃ vīryamatha vā śaktiriṣyate
rasānāṃ dvividhaḥ pāko kaṭureva ca
bhiṣagbheṣajarogārtaparicārakasampadaḥ
cikitsāṅgāni catvāri viparītānyasiddhaye
deśakālavayovahnisāmyaprakṛtibheṣajam
dehasattvabalavyādhīnbuddhvā karma samācaret
bahūdakanago 'nūpaḥ kaphamārutakopavān
jāṅgalo 'paraśākhī ca raktapittagadottaraḥ
saṃsṛṣṭalakṣaṇopeto deśaḥ sādhāraṇaḥ smṛtaḥ
bāla ā ṣoḍaśānmadhyaḥ saptatervṛddha ucyate
kaphapittānilāḥ prāyo yathākramamudīritāḥ
kṣārāgniśastrarahitā kṣīṇe pravayasi kriyāḥ
kṛśasya bṛṃhaṇaṃ kāryaṃ sthūladehasya karṣaṇam
rakṣaṇaṃ madhyakāyasya dehabhedāstrayo matāḥ
sthairyavyāyāmasantoṣairboddhavyaṃ yatnato balam
avikārī mahotsāho mahāsāhasiko naraḥ
pānāhārādayo yasya viruddhāḥ prakṛterapi
śvasukhāyopakalpyante tatsāmyamiti kathyate
garbhiṇyāḥ ślaiṣmikairbhakṣyaiḥ ślaiṣmiko jāyate naraḥ
vātalaiḥ pittalaistadvatsamadhāturhitāśanāt
kṛśo rūkṣo 'lpakeśaśca calacitto naraḥ sthitaḥ
bahuvākyarataḥ svapne vātaprakṛtiko naraḥ
akālapalito gauraḥ prasvedī kopano budhaḥ
svapne 'pi dīptimatprekṣī pittaprakṛtirucyate
sthiracittaḥ svaraḥ sūkṣmaḥ prasannaḥ snigdhamūrdhajaḥ
svapne jalaśilālokī śleṣmaprakṛtiko naraḥ
saṃmiśralakṣaṇairjñeyo dvitridoṣānvayo naraḥ
doṣasyetarasadbhāve 'pyadhikā prakṛtiḥ smṛtāḥ
mandastīkṣṇo 'tha viṣamaḥ samaś ceti caturvidhāḥ
kaphapittānilādhikyāttatsāmyājjāṭharo 'nalaḥ
samasya pālanaṃ kāryaṃ viṣame vātanigrahaḥ
tīkṣṇe pittapratīkāro mande śleṣmaviśodhanam
prabhavaḥ sarvarogāṇāmajīrṇaṃ cāgnināśanam
āmāmlarasaviṣṭambhalakṣaṇaṃ taccaturvidham
āmādviṣūcikā caiva hṛdālasyādayastathā
vacālavaṇatoyena chardanaṃ tatra kārayet
śukrābhāvo bhramo mūrchā tarṣo 'mlāt sampravartate
apakvaṃ tatra śītāmbupānaṃ vātaniṣevaṇam
gātrabhaṅgaṃ śirojāḍyaṃ bhaktadoṣādayo gadān
tasminsvāpo divā kāryo laṅghanaṃ ca vivarjanam
śūlagulmau ca viṇmūtrasthānaviṣṭambhasūcakau
vidheyaṃ svedanaṃ tatra pānīyaṃ lavaṇodakam
āmamamlaṃ ca viṣṭabdhaṃ kaphapittānilaiḥ kramāt
ālipya jaṭharaṃ prājño hiṅgutryūṣaṇasaindhavaiḥ
divāsvapnaṃ prakurvīta sarvājīrṇavināśanam
ahitānnai rogarāśirahitānnaṃ tatastyajet
uṣṇāmbu vānupānaṃ ca mākṣikaiḥ pācanaṃ bhavet
karīradadhimatsyaiśca prāyaḥ kṣīraṃ virudhyate
bilvaḥ śoṇā ca gambhārī pāṭalā gaṇikārikā
dīpanaṃ kaphavātaghnaṃ pañcamūlamidaṃ mahat
śālaparṇī pṛśniparṇī bṛhatīdvayagokṣuram
vātapittaharaṃ vṛṣyaṃ kanīyaḥ pañcamūlakam
ubhayaṃ daśamūlaṃ syātsannipātajvarāpaham
kāse śvāse ca tandrāyāṃ pārśvaśūle ca śasyate
etaistailāni sarpoṣi pralepādalakāṃ jayet
kvāthāccaturguṇaṃ vāri pādasthaṃ syāccaturguṇam
snehaṃ ca tatsamaṃ kṣīraṃ kalkaśca snehapādakaḥ
saṃvartitauṣadhaiḥ pāko bastau pāne bhavetsamaḥ
kharo 'bhyaṅge mṛdurnasye pāko 'pi samprakalpayet
sthūladehendriyāś cintyā prakṛtiryā tvadhiṣṭhitā
ārogyamiti taṃ vidyādāyuṣmantamupācaret
yo gṛhṇātīndriyairarthānviparītānsa mṛtyubhāk
bhiṣaṅmitragurudveṣī priyārātiśca yo bhavet
gulphajānulalāṭaṃ ca hanurgaṇḍastathaiva ca
bhraṣṭaṃ sthānacyutaṃ yasya sa jahātyacirādasūn
vāmākṣimajjanaṃ jihvā śyāmā nāsā vikāriṇī
kṛṣṇau sthānacyutau coṣṭhau kṛṣṇāsyaṃ yasya taṃ tyajet
iti śrīgāruḍe mahāpurāṇe pūrvakhaṇḍe prathamāṃśākhye ācārakāṇḍe vaidyakaśāstraparibhāṣā nāmāṣṭaṣaṣṭyadhikaśatatamo 'dhyāyaḥ
dhanvantariruvāca
hitāhitavivekāya anupānavidhiṃ bruve
raktaśāli tridoṣaghnaṃ tṛṣṇāmedonivārakam
mahāśāli paraṃ vṛṣyaṃ kalamaḥ śleṣmapittahā
śīto gurustridoṣaghnaḥ prāyaśo gauraṣaṣṭikaḥ
śyāmākaḥ śoṣaṇo rūkṣo vātalaḥ śleṣmapittahā
tadvat priyaṅgunīvārakoradūṣāḥ prakīrtitāḥ
bahuvāraḥ sakṛcchītaḥ śleṣmapittaharo yavaḥ
vṛṣyaḥ śīto guruḥ svādurgodhūmo vātanāśanaḥ
kaphapittāsrajin mudgaḥ kaṣāyo madhuro laghuḥ
māṣo bahubalo vṛṣyaḥ pittaśleṣmaharo guruḥ
avṛṣyaḥ śleṣmapittaghno rājamāṣo 'nilārtinut
kulatthaḥ śvāsahikkāhṛt kaphagulmānilāpahaḥ
raktapittajvaronmāthī śīto grāhī makuṣṭhakaḥ
puṃstvāsṛkkaphapittaghnaścaṇako vātalaḥ smṛtaḥ
masūro madhuraḥ śīva saṃgrahī kaphapittahā
tadvatsarvaguṇāḍhyaśca kalāyaścātivātalaḥ
āgkī kaphapittaghnī śukralā ca tathā smṛtā
atasī pittalā jñeyā siddhārthaḥ kaphavātajit
sakṣāramadhurasnigdho baloṣṇapittakṛttilaḥ
balaghnā rūkṣalāḥ śītā vividhāḥ sasyajātayaḥ
citrakeṅgudinālīkāḥ pippalīmadhuśigravaḥ
cavyācaraṇanirguṇḍītarkārīkāśamardakāḥ
sabilvāḥ kaphapittaghnāḥ krimighnā laghudīpakāḥ
varṣābhūmārkavau vātakaphaghnau doṣanāśanau
tiktarasaḥ syāderaṇḍaḥ kākamācī tridoṣahṛt
cāṅgerī kaphavātaghnī sarṣapaḥ sarvadoṣadam
tadvadeva ca kausumbhaṃ rājikā vātapittalā
nāḍīcaḥ kaphapittaghnaḥ cuñcur madhuraśītalaḥ
doṣaghnaṃ padmapatraṃ ca tripuṭaṃ vātakṛtparam
sakṣāraḥ sarvadoṣaghno vāstuko rocanaḥ paraḥ
taṇḍulīyo viṣaharaḥ pālaṅkyāśca tathāpare
mūlakaṃ doṣakṛcchāmaṃ svinnaṃ vātakaphāpadam
sarvadoṣaharaṃ hyadyaṃ kaṇṭhyaṃ tatpakvamiṣyate
karkoṭakaṃ savārtākaṃ padolaṃ kāravellakam
kuṣṭhamehajvaraśvāsakāsapittakaphāpaham
sarvadoṣaharaṃ hṛdyaṃ kūṣmāṇḍaṃ bastiśodhanam
kaliṅgālābunī pittanāśinī vātakāriṇī
trapuṣorvāruke vātaśleṣmale pittavāraṇe
vṛkṣāmlaṃ kaphavātaghnaṃ jambīraṃ kaphavātanut
vātaghnaṃ dāḍimaṃ grāhi nāgaraṅgaphalaṃ guru
keśaraṃ mātuluṅgaṃ ca dīpanaṃ kaphavātanut
vātapittaharo māṣastvaksnigdhoṣṇānilāpahaḥ
saramāmalakaṃ vṛṣyaṃ madhuraṃ hṛdyamamlakṛt
bhuktaprarocakā puṇyā harītakyamṛtopamā
sraṃsanī kaphavātaghnī hyakṣastadvattridoṣajit
vātaśleṣmaharaṃ tvamlaṃ sraṃsanaṃ tintiḍīphalam
doṣalaṃ lakucaṃ svādu bakulaṃ kaphavātajit
gulmavātakaphaśvāsakāsaghnaṃ bījapūrakam
kapitthaṃ grāhi doṣaghnaṃ pakvaṃ guru viṣāpaham
kaphapittakaraṃ bālamāpūrṇaṃ pittavardhanam
pakvāmraṃ vātakṛnmāṃsaśukravarṇabalapradam
vātaghnaṃ kaphapittaghnaṃ grāhi viṣṭambhi jāmbavam
tindukaṃ kaphavātaghnaṃ badaraṃ vātapittahṛt
viṣṭambhi vātalaṃ bilvaṃ priyālaṃ pavanāpaham
rājādanaphalaṃ mocaṃ panasaṃ nārikelajam
śukramāṃsakarāṇyāhuḥ svādusnigdhagurūṇi ca
drākṣāmadhūkakharjūraṃ kuṅkumaṃ vātaraktajit
māgadhī madhurā pakvā śvāsapittaharā parā
ārdrakaṃ rocakaṃ vṛṣyaṃ dīpanaṃ kaphavātahṛt
śuṇṭhīmaricapippalyaḥ kaphavātajito matāḥ
