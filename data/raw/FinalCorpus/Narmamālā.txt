yenedaṃ svecchayā sarvaṃ māyayā mohitaṃ jagat
sa jayatyajitaḥ śrīmān kāyasthaḥ parameśvaraḥ
asti svastimatāmagryaṃ maṇḍitaṃ budhamaṇḍalaiḥ
khaṇḍitākhaṇḍalāvāsadarpaṃ kaśmīramaṇḍalam
yasmin prājyabhujastambhastambhitāhitavikramaḥ
trivikrama iva śrīmānananto balijinnṛpaḥ
tena prajopasargeṣu vāriteṣu vivekinā
durniyogiṣu [... au5 letterausjhjh] nīteṣu smṛtiśeṣatām
vidagdhacūḍāmaṇinā kenacitkeliśālinā
vidvadgoṣṭhīgariṣṭhena kaścitsahṛdayo janaḥ
hāsāyātītakāyasthacaritaṃ kartumīritaḥ
karoti tatprasaṅgena durācāraviḍambanām
kṛtaviśvaprapañcāya namo māyāvidhāyine
utpattisthitisaṃhārakāriṇe purahāriṇe
vyāpine janmahīnāya nirguṇāya kalābhṛte
sarvādhikāriṇe sarvakālakūṭāśanāya te
purā hateṣu daityeṣu viṣṇunā prabhaviṣṇunā
duḥkhito dīrghavairāgyastadgehagaṇanāpatiḥ
gatvā vaitaraṇītīraṃ tapo vārṣasahasrakam
svamūtraculakāhāraḥ suravairāccakāra saḥ
tuṣṭastametya varadaḥ kaliḥ sākṣādabhāṣata
sarvadevavināśāya gaccha vatsa mahītalam
anena kalamāstreṇa maddattena prahāriṇā
vicchinnadīpakusumāndhūpahīnānnirambarān
bhraṣṭālayāndhūliliptānhāhābhūtānśvabhirvṛtān
kariṣyasi surānsarvānbhaktapānīyakāṅkṣiṇaḥ
jagati brāhmaṇānāṃ ca vṛtticchede tvayā kṛte
yajñacchedādvinaṅkṣyanti divi devā na saṃśayaḥ
daityakṣaye kṛte yasmādbhavatā divi roditam
tasmāttvaṃ diviro nāma bhuvi khyāto bhaviṣyasi
maṣī sakalamā yasya kālī kavalitākhilā
sadā sakalamāyasya tasya sarvārthasiddhidā
tvadvaṃśe 'tra bhaviṣyanti daityā divirarūpiṇaḥ
yairiyaṃ labdhavibhavaiḥ pṛthivī na bhaviṣyati
ityuktvāntarhite tasminkalau kalmaṣamānasaḥ
yāti kāle suvipule mahīmavatatāra saḥ
saunikena prajāto 'tha bhūtale marmaghātinā
sa kuddālikabhāryāyāṃ jagadunmūlanavrataḥ
tīkṣṇaistadanvaye jātaiḥ sarvavṛttivilopibhiḥ
rūkṣairna kasyacinmitraiḥ pāpaiḥ sarvāpahāribhiḥ
kalpāntairiva sarvatra grastasthāvarajaṅgamaiḥ
maṣīviliptasarvāṅgaiḥ kālenāliṅgitairiva
adhogatairmṛdutaraiḥ stabdhairabhyudgataiḥ kṣaṇāt
purīṣairiva kāyasthaiḥ kāyasthairdoṣakāribhiḥ
sevākāle bahumukhairlubdhakairbahubāhubhiḥ
vañcane bahumāyaiśca bahurūpaiḥ surāribhiḥ
vyāptāsu nagaragrāmapurapattanabhūmiṣu
tasminkāle maṣīliptakalamena khamullikhan
nanarta kartarīhasto bhūrjaprāvaraṇaḥ kaliḥ
bhastrākakṣyābhidhāno 'yaṃ sarvabhakṣo mahāsuraḥ
jāto jagatkṣayāyeti piśācanicayā jaguḥ
devāpahāriṇā tena goghāsalavaṇacchidā
bhujyate pīyate bhūri divireṇa divāniśam
bhaktyā bhagavato viṣṇostrailokyākramaṇe purā
dharmaḥ prayāto dravatāṃ maṣīrūpeṇa tiṣṭhati
devanāgamanuṣyāṇāṃ nityanaimittikacchidaḥ
tasya kāyasthanāthasya trailokyākramaṇe punaḥ
kaliḥ prayāto dravatāṃ maṣīrūpeṇa tiṣṭhati
yathā svargapradā gaṅgā tathaiṣā narakapradā
vyathitaḥ prathitairgrāmairnigaḍairlaguḍaistathā
bhayādvairāgyamāpannaḥ sa babhūva mahāvratī
bhagnavyatho 'tha saṃtyajya vrataṃ prāyāddigantaram
kālena vismṛto 'bhyetya bhūrjajño 'līkaniḥspṛhaḥ
kramādgrāmaniyogena nagare gaṇanāpateḥ
dambhasaṃbhāvitaḥ prāpa gṛhakṛtyaṃ vidhervaśāt
tasyānujīvibhiḥ krūrairanuvartanajīvibhiḥ
vasuhīnā vasumatī kṛtā prakaṭataskaraiḥ
dambhadhvajo niṣprapañco lubdhakaḥ kalamākaraḥ
sūcīmukho bhūrjagupto mahīmaṇḍaśca duḥsahāḥ
daityāvatārāḥ saptaite tanmāhātmyānniyoginaḥ
luṇṭhyā vadhyāśca pūjyā ye sarva ityavadanmadāt
upatāpo vajrapātaḥ parigho dvārabhañjakaḥ
dhūmaketuḥ kapimukhaḥ kukṣibhedo gṛholmukaḥ
aṣṭau piśācāstasyaite bhaṭamukhyāḥ puraḥsarāḥ
martyalokavināśāya babhramuryaṣṭipāṇayaḥ
sa vṛtaḥ sevakaśataiḥ sadā dambhaharārcane
stotraṃ paṭhati hāheti kurvansāsruvilocanaḥ
sugirā cittahāriṇyā paśyantyā dṛśyamānayā
hyaḥ kiyanto mayā dattāḥ prāyasthā vijayeśvare
jayatyullāsitānantamahimā parameśvaraḥ
ādau sthitānāmupari prayāntvete trisaptatiḥ
yaḥ sphītaḥ śrīdayābodhaparamānandasampadā
prāyasthāne mṛtā bhaṭṭāḥ kṛṣyantāṃ gulphadāmabhiḥ
vidyoddyotitamāhātmyaḥ sa jayatyaparājitaḥ
nirdhāmadhūmakartāro grāmānyāntu niyoginaḥ
sarvānandasvarūpāya sarvamaṅgalyahetave
sarvasvaharaṇaṃ kṛtvā vadhyā daṇḍaniṣedhinaḥ
sarvakleśāpahartre ca cidrūpabrahmaṇe namaḥ
pīḍitāḥ prasravantyeva prajā guggulubījavat
ityādistotramukharo ghaṇṭābadhiritākhilaḥ
samādiśyāviśaccāśu niyoginibiḍāṃ sabhām
marīcaḥ prathitasthānamāsthito janaduṣkṛtaiḥ
dadarśa dūrādāyāntaṃ kāryadūtaṃ niyoginam
padāla[gnā]śivaṃ devagṛhoccāṭanacākrikam
susūkṣmadalavinyāsavibhāgonnataṭuppikam
atasīkusumacchāyaṃ mṛdusparśāṅgarakṣikam
jātyakastūrikāmodasthūlatūlapaṭīvṛtam
hastāṅgulīnyastahaimatriguṇāvartavālikam
dūrādhvaklamasocchvāsāt kurvāṇaṃ vikṛtīrmukhe
dṛṣṭvā piśunamāyāntaṃ taṃ bhāgavatamantike
utthāya harṣādālambya pāṇau pārśve nyaveśayat
piśunebhyo namastebhyo yatprasādānniyoginaḥ
dūrasthā api jāyante sahasraśrotracakṣuṣaḥ
so 'bravīttvāmahaṃ śrutvā sthitaṃ śaktimatāṃ dhuri
prāpto devagṛhādeṣa rāśimārgapradarśakaḥ
vastrālaṅkāraratnādi yatkiṃciddevaveśmasu
vidyamānamaśeṣaṃ tatkariṣye prakaṭaṃ tava
vijayeśvaravārāhamārtaṇḍādiṣu vidyate
tvadbhāgyopacayād rāśir apoṣyaparipūrakaḥ
abhīrurapavādeṣu niḥśaṅkaḥ pātakeṣu ca
tatra tīkṣṇo bhṛśaṃ śaśvatkriyatāṃ paripālakaḥ
sa cāsti bhuvi vikhyātaḥ kāyastho bhavatā samaḥ
vinā dhanaṃ vināyāsaṃ sarvasvaharaṇaṃ vinā
brahmahatyā na gaṇyante govadheṣu kathaiva kā
prabhubhaktikṛtā yena mūlādunmūlyate janaḥ
anye 'pi santi sarvatra tadvidhastu na labhyate
nītaḥ svajanako yena nidhanaṃ bandhane dhanī
yadi nāma bhavatpuṇyaiḥ sa sameṣyati madgirā
tatsvagehaṃ nidhānānāṃ viddhi svacchandamandiram
iti bruvāṇamasakṛtkarṇe vihitasaṃvidam
mahattamastam avadat tūrṇam ānīyatāmiti
tataḥ sa satvaraṃ dvitrairādarāya gatāgataiḥ
tamānināya niścitya pāpinaṃ paripālakam
kāṣṭhastabdhonnatagrīvaḥ saniḥspandordhvalocanaḥ
kāmalāharitacchāyaśiraḥśāṭakakañcukaḥ
lambamānena mahatāmedhyakroḍānukāriṇā
udareṇa dareṇeva vyāptaḥ piśitaveśmanā
tīvradarpo mahākopaḥ prāṇahṛnniṣpratikriyaḥ
sopadravaḥ sopatāpaḥ sannipāta iva jvaraḥ
sa mahāntaṃ samāsādya duḥsahaṃ daṃśanaṃ viṭam
līlayaiva vaśīkṛtya lebhe devagṛhānbahūn
tato mūrtairivāyāsaiḥ sahasaiva puraḥsaraiḥ
arghavelāṃ yayau kartumasaṅkhyaiḥ parivāritaḥ
kācaro 'yaṃ hiraṇyākṣaḥ pūrvavairamanusmaran
devānavāptaḥ saṃhartumiti taṃ bubudhe janaḥ
bhayātpalāyya yāteṣu dhanikeṣu surālayāt
tam ayuḥ punarakṣīṇā devāgāranivāsinaḥ
bhaṭairargalitadvārakavāṭasphoṭanākulaiḥ
prārabdhe gṛhabhāṇḍādiviluṇṭhanamahotsave
sahasā hṛtavastrāṇāṃ gṛhiṇīnāṃ samāyayau
saṃtrastabālakānāṃ ca karuṇo rodanadhvaniḥ
athāyayau cirāvāptabahuharṣaskhaladgatiḥ
kṛśaḥ śanaiścarākāro dhūsaraḥ kṣutkṣatodaraḥ
bahucchidraśiraḥśāṭalaḍatparyantatūstakaḥ
śatacakralikāsyūtamalaliptāṅgarakṣakaḥ
śīrṇajīrṇapaṭīguptakakṣyāniyamitāñcalaḥ
yācitānītasaṃśuṣkapādatravyathitaḥ khalaḥ
lekhādhikārī niḥsvo 'pi lekhasaṃskāragarvitaḥ
paripālakanirdiṣṭo vāyubhakṣa ivoragaḥ
tadgehinī śīrṇavastrakhaṇḍāvṛtakaṭītaṭā
kajjalāliptanāsāgrā laḍanmṛtkarṇabhūṣaṇā
kṣudhitāpatyakupitā śūrpārdhāvṛtamastakā
samutthāya saśūtkāraṃ kaṣantī bahuśaḥ sphijau
patyau cirātprāptapade hṛṣṭādāya yatastataḥ
..kṣepāpūpadhūpādyair gaṇādhipamapūjayat
so 'pyanekārthasaṃdeśānākarṇyāvahitaḥ prabhoḥ
dāpyaprasāritakaro lekhānaskhalito 'likhat
dhāvatkalamacītkāratāraḥ kapirivāhataḥ
dīnārāngaṇayannāśu dadau lekhaśatadvayam
paripālakapādānāṃ yatkiṃcidupayujyate
darvī bṛsī paṭalikā kuṇḍabhāṇḍakaraṇḍikā
ityādilekhadānena prasiddhiṃ paramāṃ gataḥ
so 'cireṇābhavatpuṣṭaḥ pūrṇapāṇirmadoddhataḥ
lekhapattrāṇi vigalallocanaḥ parivācayan
cakāra vikṛtīstāstā nānābhrūnetrakuñcanaiḥ
tato gṛhītamadhyasthacchattrabhaṅgavyavasthayā
āyayau gañjadiviro bhaṭṭabhāgavatārthitaḥ
sa prāyasthakhalīkārānmānī santyaktakarpaṭaḥ
śiraḥśāṭakavinyāsaśvitritārdhalalāṭabhūḥ
sarvadevagṛhagrāmarāśisaṃhāratatparaḥ
sa prāpya pradadau dīrghāṃ śaratṣaṇmāsakalpanām
yasyā madhye 'sti likhitaṃ sārdhaṃ lakṣacatuṣṭayam
svārthopāyaṃ tataḥ pṛṣṭastena svīkārasaṃvidā
uvāca bhāgasantoṣātkiṃcitsadbhāvamāsthitaḥ
asmindevagṛhe te te prasiddhāḥ paripālakāḥ
vikrītanijasarvasvāḥ prayātā madvirodhinaḥ
bhavato 'dya tu kartavyā snehādupakṛtirmayā
kulācāryaḥ sa bhagavāneko hi gururāvayoḥ
svīkṛtairiha dānena pañcaṣaiścākrikāśivaiḥ
bhujyate nikhilaṃ devadravyaṃ bhuktiśca pārṣadī
vikrītaśeṣaṃ yatkiṃcidvidyate suramaṇḍale
tanmatenaiva tatsarvaṃ bhujyate nijavattvayā
tathā hi tāmrajaḥ pūrvaṃ mahān nīto ghaṭo mayā
bhaktitastacchatāṃśena kṛtā ghaṇṭā surālaye
kālena ghaṇṭāṃ vikrīya tadaṃśena kṛtā ghaṭī
krameṇa bhakṣitā sāpi kṛtā śeṣeṇa ghaṇṭikā
ciraṃ saṃcūrṇitā sāpi kṛtā sūkṣmajhilīmalī
iti kṛtvā tataḥ stokaghaṇṭāṃśaḥ paripālitaḥ
evaṃ caturbhujā luṇṭhiḥ kriyate śivapūjayā
santi dhānyasahasrāṇi kriyatāṃ bhavatātra tu
krayavikrayikā nāma tato vijñapyase mayā
ityupāyaśataistaistaistaduktaiḥ paripālakaḥ
jaraṭhākhurivākṣoṭaṃ śūnyaṃ cakre surālayam
athānyarāśipravaṇaḥ pravīṇaḥ sādhuluṇṭhane
āpatpraśamanaṃ prāpa grāmaṃ tasmānniyogavit
tasyāvaskarasaṃchannamahārauravasodare
khaṇḍasphuṭitanāsāgravāridhānīmahādhane
dāmaprotajaraddvāraskhalatkhaḍakhaḍārave
yasya sthitirabhūdgehe kukuṭṭīkoṭarodare
dagdhakambalikākhaṇḍakṛtamuṇḍāvaguṇṭhanaḥ
śvajagdhajīrṇaśīrṇāgropānatkhañjaḥ śanairvrajan
karpaṭītilamṛddarbhapavitrārghasamudgakaiḥ
dārupāttrīṃ vahanpūrṇāṃ bhagnāmākhuvikhaṇḍitām
snāyī japoccalatkūrcaḥ sadācārapade sthitaḥ
dinārdhamapaṭhatstotraṃ gatvā yaḥ suramandiram
gopradakṣiṇakṛdviprapraṇato dvādaśīvrataḥ
dadau dīnajane mārge yatnenaikakapardikām
tasyaiva daivādāyātakāryasyāśu niyoginaḥ
upaskaraṇabhāṇḍādiparipūrṇamabhūdgṛham
śiśire yasya nāṅgāraṃ pradaduḥ prātiveśminaḥ
ayācitaṃ dadustasya vastrālaṃkaraṇepsitam
tataḥ sudhādhavalitaṃ tasya saṃmārjitāṅganam
bahudāsamabhūdgehaṃ sindūrodaramandiram
miṣṭabhojanasaṃjātanavalāvaṇyasacchaviḥ
tasyābhūttaruṇī bhāryā dinairapsarasaḥ samā
tato 'pi vrajato grāmaṃ karaṇḍaśayanādikam
niryayau purataśchattraṃ kalaśaṃ tāmrakuṇḍakam
śaktiḥ patadgraho ghaṇṭā tāmrapātramupānahau
karikā bhagavatpādā bhūrjabhastrātha sruksruvau
akṣasūtraṃ maṣībhāṇḍaṃ darpaṇaḥ snānaśāṭikā
saṃpuṭīṭuppikākhaḍgāḥ pāduke mantrapustikā
nakṣatrapattrikā khaḍgapatraṃ lohitakambalaḥ
pavitrasūtrakaṃ tantrī sūcī kalamakartarī
vacā jatumayī rakṣā kṣurikā yogapaṭṭakaḥ
stotramantrāṇi gaṅgāmṛdbilvamucchiṣṭaphālakam
ityekīkṛtya tasyāgre bhāṇḍopaskaraṇaṃ yayau
itastataḥ samānītam apunardānacetasā
uccaiḥkṛtalatāpāṇirbhāṭakānītaghoṭakaḥ
jhāṅkārapārṣṇiprahatir vadanenāñcatā muhuḥ
saṃtarjayanniva janaṃ jyo..rtamiva kurvatā
śithilasthūlavasanaḥ sa yayau puram utphalan
praviveśa tato grāmaṃ sudhautasitakarpaṭaḥ
kṣayāya grāmyamatsyānāṃ vṛddho baka ivāgataḥ
atha bhojanacaryādivyapadeśaiḥ sahasraśaḥ
tasya yakṣeśvarasyeva nidhānānyāyayuḥ puraḥ
yogī haraṇacintāsu prayogī bhūrjayojane
viyogī nijadārāṇāṃ bhogī narakasampadām
nopayogī phalotpattau doṣodyogī tu kevalam
aśokaḥ satataṃ rogī niyogī jayati prabhuḥ
vṛkṣārohasahasreṣu prāyaḥklāntaśateṣu ca
grāme tasya vipanneṣu narakapratimābhavat
gavāṃ daṇḍāya yaścakre nidhanāvadhibandhanam
kā nāma gaṇanā tasya nṛṣu sarvāparādhiṣu
sarvasvaharaṇaṃ bandho nigraho gṛhabhañjanam
iti tasya mukhādghoraṃ na cacāla vacaḥ sadā
pañcaṣāḥ satataṃ tasya karabhā iva bhārikāḥ
ghṛtamākṣikadīnāramaricārdrakasaindhavam
mudgakambalamāyūropānanmeṣavihaṅgamam
bisadrākṣāmadhughaṭākṣoṭaparyaṅkapīṭhikam
kāṃsyatāmrāyasānekagṛhopaskaraṇādikam
ninyustattadaviśrāntā gṛhaṃ yaccāvadadvacaḥ
daṇḍatyājanalekhāṃśca sa prāptānsvāmino 'ntikāt
sādhikṣepaṃ sathūtkāraṃ cakāra tilaśo nakhaiḥ
nityaṃ māṃsaghṛtāhāraḥ sa rājapuruṣe sthite
bhuṅkte vilavaṇaṃ dambhādeko mudgapaladvayam
nirasya mūladiviraṃ cauryāṇām acikitsakam
cakāra vārikaṃ so 'tha cikitsācaturaṃ param
sa mukto bandhanāttena kṣipraṃ dvādaśavārṣikāt
lilekha kūṭakapaṭaṃ prakaṭākṣarakovidaḥ
kṛttāṅguṣṭhaḥ sa vāmena pāṇinā diviro rahaḥ
khala..sya gṛhaṃ gatvā vidadhe bhūrjayojanam
gṛhītvā madyakalaśaṃ sa jānuyugalāntare
muhurmuhuḥ parimitaṃ pibanbahutaraṃ śanaiḥ
lilekha cīrīcītkāratāraṃ kalamarekhayā
antyāṅgulyā sanirghoṣaṃ lālayotpuṃsitākṣaraḥ
vilumpanvipragodevanityanaimittikavyayam
śrīcarmakāraguruṇā rugṇanāthena bhāṣitam
śivabhaktibharākrandaṃ muhurgāyankharasvaraḥ
yūkāḥ piṣannakhāgreṇa muhuruccitya kambalāt
muhurniḥśvasya niḥśvasya nindansaṃsāraceṣṭitam
vyayena sa samīkurvanpraveśaṃ harṣanirbharaḥ
āviṣṭa iva vetālaścakampe madyaghūrṇitaḥ
utsaratpaṭalīmiśrakaṅkāvalayamālitaḥ
sthūlabhūrjaphaḍatkārasphāravādyarasākulaḥ
karparīcchidraniryātavyāvalgivṛṣaṇadvayaḥ
luṭhatpūrṇamaṣībhāṇḍacchaṭācchuritavigrahaḥ
nanarta diviraḥ kṣībo nagno bhagnabṛsīghaṭaḥ
dhūsaro maladigdhāṅgaḥ sa piśāca ivotthitaḥ
janajīvāpahāreṇa nananda madanirbharaḥ
skandhavādyarasaḥ ko 'pi tasyābhūnnirjane ciram
vyāpṛto 'pyaniśaṃ tena divireṇāpahāriṇā
vātenevānalaḥ sārdhaṃ jajvāla janakānanam
acirādatha saṃvṛtte gṛhe tasya mahādhane
alaṃkṛtā mālyavatī tāmbūladalanavratā
gṛhiṇī darpaṇaparā rājamārgāvalokinī
babhāra tadvirahitā bhūpālalalanāmadam
hāro bhārāyate hematāṭaṅkaṃ me na vallabham
dhigvaṇigvanitāyogyāṃ gurvīṃ kanakasūtrikām
ekaivaikāvalī kāntā laliteyaṃ priyā mama
iti darpagirā tasyā nābhavat kasya vismayaḥ
aho bhagavatī kāryasarvasiddhipradā maṣī
aho prabalavānko 'pi kalamaḥ kamalāśrayaḥ
yā papau yācitaṃ cāmaṃ bhagnasyūtāśmabhājane
tayaiva pīyate raupyapātre kastūrikāmadhu
ityadhastāṃ samālokya harmye kāyasthasundarīm
tatprātiveśmikasutāḥ kulīnā jaguraṅganāḥ
sāpi bālakuraṅgākṣī yauvanena pramāthinā
bhidyamāneva darpeṇa na dadarśa vasundharām
śvaśrūjanaviruddhā sā taruṇaprātiveśmikā
parihāsakathāśīlā gītavādyānurāgiṇī
cārusaurabhaliptāṅgī na sā jagrāha kañcukam
darśayantī stanābhogam ardhasrastaśiro'ṃśukā
jṛmbhamāṇā parāvṛttya sācīkṛtavilocanā
janamaikṣata lolākṣī valitatrivalīlatā
ayatnasādhyāṃ tāṃ vīkṣya viṭā lalitalocanām
babhramustadgṛhopānte nirvyāpāragatāgatāḥ
ciraṃ tadarthinaścitravastraveṣavibhūṣitāḥ
sugandhitailatāmbūladhūpādivyayakāriṇaḥ
niyogidhanabaddhāśāḥ strīratnaprāptisotsukāḥ
sasmitākṣinikocādivikāraśatakāriṇaḥ
tajjñairapyaparijñātapadāś chidrapratīkṣiṇaḥ
daṃśakāmā bhujaṅgāste līlākuṭilagāminaḥ
śūnyāṃ devakuṭīṃ gatvā prasiddhāḥ pāradārikāḥ
dvitrāstatsaṅgamopāyaṃ prātiveśmyā vyacintayan
eko 'vadattatra viṭaḥ sulabhaiṣā na saṃśayaḥ
khalvāṭaṃ tundilaṃ vṛddhaṃ svapatiṃ sahate katham
nityapravāsinaṃ lubdhamīrṣyāluṃ suratāsaham
mattacchāgamadāmodaṃ bahalaṣṭhīvinaṃ śaṭham
sutoparodhovandhyāyā nāsyā na ca vayaḥkṣayaḥ
na ca duḥkhābhibhūtāsau rāgadagdhā na lakṣyate
etairhi doṣairnāyānti duḥśīlā api yoṣitaḥ
aparaḥ prāha bhavatā sābhiprāyaṃ vicintitam
pratyāsattyā paricaye kintu yatno vidhīyatām
vivāhayajñatīrthādidevayātrotsavairvinā
na labhyate paricayaḥ paradāropasarpaṇe
suciraṃ prekṣaṇaṃ lolakuntalottālanaṃ muhuḥ
tatsambaddhāḥ sāpadeśāḥ kathāstyāgaprakāśanam
bhogasaubhāgyayaśasāṃ prasiddhipratipādanam
mandamandaṃ vacaḥ svairaṃ tadvākyaśravaṇādaraḥ
tanmukhanyastanayanaṃ cumbanāliṅganaṃ śiśoḥ
śilpasampādanaṃ cāsyā vastrālaṃkaraṇekṣitam
jāte paricaye mālyatāmbūlādisamarpaṇam
bhittau nipīḍanaṃ gāḍhaṃ vijane paricumbanam
guhyasparśo ratiśceti śīlavidhvaṃsayuktayaḥ
itthaṃ kā nāma na mayā kṛtā śīlaparāṅmukhī
niyogibhāryā labhyaiva sarvadā gamanonmukhī
athāvadattṛtīyo 'pi svādhīnaṃ sarvameva naḥ
kintvatra vidhivaimukhyād vighnaḥ samupalakṣyate
yo 'yaṃ tīkṣṇākṣapaṭale citraguptaviceṣṭitaḥ
niḥśeṣajīvanātaṅkavidhāyī nirguṭāntakaḥ
bhārakocchṛṅkhalāyāsakhaṇḍalekhyādiyuktibhiḥ
nirguṭāḥ prāpitā yena gopālapaśupālatām
na kālo yadi nāmāsau tat kiṃ jīvanahṛnnṛṇām
kiyanto 'dya mṛtāḥ kutra pṛcchanniti muhurmuhuḥ
mṛtajīvī śvatulyo 'sau bhuṅkte kāpālikavratam
haraṇodyatahasto 'sau sādhūnāmapi vartane
sadoṣairdīyate 'smābhirnarakāya tilāñjaliḥ
yadyapyasau snuṣākāmī kalyapālakulojjvalaḥ
tathāpi sarvaḥ sarvajñaḥ paradoṣānudarśane
athavāstyeva me mitraṃ śaktimānrājavallabhaḥ
vāṅmātreṇaiva naḥ sarvaṃ saṃrakṣiṣyati jīvanam
agāradāhino dhenustrīśiśubrāhmaṇāntakāḥ
bahavo rakṣitāstena digvārtāmātrasevakāḥ
gṛhaṃ niyogikāntāyāḥ praviśatyatinirbharam
eṣā śramaṇikā nityaṃ kuṭṭanī vajrayoginī
yā mātā vaśyayogānāṃ jārāṇāṃ siddhadūtikā
naropapattidīkṣāsu strīṇāṃ samayadevatā
arundhatīmapi kṣipraṃ pratārayati līlayā
purāṇapuṃścalī sā hi jāhnavīṃ manyate tṛṇam
sā samīhitamasmākamacireṇa vidhāsyati
ityuktvā te yayurdhūrtā vṛddhaśramaṇikāgṛham
tāmeva harmye hariṇalocanām
sattrabhojanapūrṇāṅgaḥ kadācidatha sattrabhojanapūrṇāṅgaḥ punarāyātayauvanaḥ
nirdagdhacandanasphāratilakaḥ pṛthujūṭabhṛt
kakṣāntasaṃvṛtapaṭo brāhmaṇānapi na spṛśan
re re dāsīsutetyādi janaṃ kopena bhartsayan
malapatraṃ vahanmūrkho dadarśa maṭhadaiśikaḥ
sahasā vismayāviṣṭo daṣṭo makaraketunā
niyogigṛhabālānāmupādhyāyamupetya saḥ
āyayau māsamūlyena nityamakṣaraśikṣakaḥ
labdhapraveśastāmeva dhyāyandhūrtaḥ papāṭha saḥ
jānannapi lipiṃ sarvāmoṃkāramalikhacchanaiḥ
kautukādgṛhanārībhirvṛtastasthau tadunmukhaḥ
upādhyāyo 'pi dīnāragaṇanāṃ vidadhaddhiyā
aṣṭāvatārastotreṇa sarvajña iva garvitaḥ
daiśikaṃ pāṭhayāmīti so 'bhūdadhikamuddhataḥ
pāntu no bhagavatpādā jaghanyajanavatsalāḥ
paralokasya hantāro gamane kṣemakāriṇaḥ
bhābhūto kuṅkumārdrau ....rainaisaddṛśau ....musimusi lakṣaṇau phenaparvau
.... maṇikanakadharau divyagandhānuliptau saṅgrāmeṇa praviṣṭau palupa...nau labhyatāṃ rājyalakṣmīḥ
gaṅgāyamunayorbilvavṛṣabhaṃ pūrṇakumbhayoḥ
pañcacandanalīpaṭṭabandhaṃ bhaviṣyati
ityādi dattvā bālānāṃ nityaṃ phalahakeṣu saḥ
varṣaṃ tiṣṭhati niḥśaṃko gaṇayanmāsavetanam
kartanaṃ likhanaṃ sūcīpaṭṭikāvānamauṣadham
kurvanna vetti purataḥ sthitānno vā kumārakān
upādhyāyetyabhihito vakti krodhāgninā jvalan
gāndharvikaścarmakṛdvā kiṃ tavāsmīti niṣṭhuraḥ
sasmitaṃ sasmitālāpaṃ muhurgoṣṭhīvidhāyinam
niyogikāntā paśyantī daiśikaṃ nācalat tataḥ
sa bhāṣāṃ budhyamāno 'pi tattatstrībhirudāhṛtām
kiṃ bhaṇantīti papraccha prollasadbhrūlato muhuḥ
sa tābhir narmasotprāsasādhikṣepaviḍambanaiḥ
āyāsyamāno mattābhirabhūtprahasitānanaḥ
nāyaṃ kiṃcinmahābhāgo jānāti na ca budhyate
iti no bhejire lajjā vivastrā api tasya tāḥ
ṛṣyaśṛṅgavrataḥ so 'tha vi..
tāsāṃ goṣṭhīrasābhijñaḥ stanau pasparśa pāṇinā
sa bījāśva ivotsṛṣṭo vaḍavāmaṇḍale yuvā
siṣeve lalanāḥ sarvāḥ proṣitasya niyoginaḥ
bhrātṛjāyāṃ svasāraṃ ca tāṃ ca bhāryāṃ mṛgīdṛśam
anyāścāsya sadā svairamakāmayata daiśikaḥ
tāstena jāraguruṇā kṛtadīkṣā varāṅganāḥ
babhūvuḥ sarvagāminyo nirvikalpavrate sthitāḥ
tayā śramaṇikādūtyā tataste 'pi kṛtodyamāḥ
dhūrtāḥ svādhīnatāṃ prāptāṃ svairiṇīṃ tāṃ siṣevire
athādhikārī taruṇīṃ sotkaṇṭhastāṃ smaranpriyām
bhṛtavastro viveśāśu mithyāgrāmacikitsayā
sa sevārthaṃ samānītaghṛtamākṣikasarpiṣā
bhārikairdhanikairbhītyā nagaraṃ samapūrayat
prāptaṃ vilokya sucirāttaṃ dṛṣṭānekakāmukā
pīvaraṃ grāmyamāsannarogaṃ pūrṇamivāmbunā
tāṃ ca meṣaghṛtāmikṣākilāṭamadhusampadam
rurodaikena netreṇa jahāsānyena tadvadhūḥ
idaṃ suruciraṃ vastraṃ krītamābharaṇaṃ ca te
tasyetivādino dṛptā sā cakre sarvamaśrutam
sā śirovedanāvyājanibaddhābhyaṅgapaṭṭikā
stanantī sasvanaṃ patyurnābhavatpārśvavartinī
tato vācālavācālamālākalakalākule
gṛhe tasyābhavad vyagragrāmadāse mahotsavaḥ
dinānte bahubhaktāśī lohitāsavadurmadaḥ
niyogī śayane tasthau kumbhakarṇa ivāparaḥ
atha kṛcchrādivābhyetya rātriśeṣe tadaṅganā
āliṅgane samudvignā cumbane valitānanā
rundhānā jaghanasparśamūrusvastikaniścalā
gṛhavyāpārakhinneva nidrāṃ cakre mudhaiva sā
tataḥ prabhāte prasṛte bhūrjabhāṇḍādike puraḥ
vadantī sarvagātreṣu śūlaṃ sāpyakarotklamam
athāhūtaḥ parijanairvaidyo madyāmiṣapriyaḥ
nidhiṃ hastagataṃ daivānmanyamānaḥ samāyayau
namo vidyāvihīnāya vaidyāyāvadyakāriṇe
nihatānekalokāya sarpāyevāpamṛtyave
bhrānto gṛhaśataṃ tūrṇaṃ bhārākrānta ivocchvasan
lalāṭasvedasalilaṃ pāṇinā vikṣipanmuhuḥ
vahannauṣadhasaṅketanāmasaṃyogacīrikām
kṛtāntādhikṛtasyāgrādyaḥ prāyastha ivāgataḥ
cikitsako 'rthaprāṇānāṃ vyādhīnāmacikitsakaḥ
ājīvamīśvaraḥ śūlī yena na tyajyate janaḥ
sa vaidyaḥ kālakūṭo vā vyālo vetāla eva vā
bhūyasā yāti māṃsena yaḥ kṣipramanukūlatām
sa vaidya eva kupito vāyurāyuḥkṣayaṅkaraḥ
hastasparśena trimalakṣālakaḥ kṣapitendriyaḥ
kṛcchrasannyāsakṛtpuṃsāṃ prāṇācāryaḥ kimucyate
sthitaṃ bhuktaṃ nu pītaṃ nu vaidyeneti pralāpinaḥ
yā .. vidhatte yatnena bhiṣagārtopajīvakaḥ
nagarotsavayātrāsu vivāheṣvatibhojanāt
janatā yāti yanmāndyaṃ tadvaidyasya śaneḥ phalam
guhyāṅgasparśakṛtstrīṇāṃ bahvāśī jīvitāpahaḥ
nṛṇāṃ tridoṣakṛtsatyaṃ vaidya eva na tu jvaraḥ
vidyāvirahitā vaidyāḥ kāyasthāḥ prabhaviṣṇavaḥ
durācārāśca guravaḥ prajānāṃ kṣayahetavaḥ
upasṛtya sa pasparśa stanau tasyāḥ susaṃhatau
kaṭhinau satatasparśau khalaḥ khalatarāviva
laṅghanaṃ sahate naiṣā hitaṃ śūle na bṛṃhaṇam
karotu mama cintāsu sarvāhāraṃ mayā saha
jaḍā hyasyāḥ sthitā buddhirdhātuśca viṣamaḥ sthitaḥ
tasmātsnigdhā dadhi pūrvamatra yojyaṃ saśarkaram
ityukte vaidyanāthena strībhiḥ tūrṇaṃ sasambhramam
āhūtaḥ pādapatanairjyotirgaṇaka āyayau
jyotiḥśāstravide tasmai namo 'stu jñānacakṣuṣe
varṣaṃ pṛcchatyavarṣaṃ vā dhīvarānyo vinaṣṭadhīḥ
grahanakṣatratārāṇāṃ saṃkhyāne 'pyakṛtaśramaḥ
atītānāgatajñānadambhāya malapatrabhṛt
tava varṣatrayīmadhye kaścidvittavyayo bhavet
jvaraśca netrapīḍā ca lābhāṃśo 'pyavicintitaḥ
na kaścidupakāraṃ te manyate śatravaśca te
santi tebhyo bhayaṃ deharakṣāyāṃ naiva bādhate
durbalo dṛśyase bhrātaryūṣaṃ na kuruṣe katham
apyasti kāmalā nūnaṃ tāṃ mantreṇa nudāmyaham
iti sādhāraṇajñānamantravaidyakamiśritam
jyotiḥśāstraṃ vigaṇayanyo muṣṇāti jaḍāśayān
prāṅniyogivadhūvṛttaṃ jānannapi janaśrutam
dhūrto dhūlipaṭe cakre rāśicakraṃ mudhaiva saḥ
kṣipte niyoginā tatra dīnārakusumotkare
dambhastabdhaściraṃ tasthau svāṅgulīgaṇanāparaḥ
tato 'vadanmandamandaṃ protkṣiptabhrūlato muhuḥ
iyamāpāṇḍuramukhī ratikāmena pīḍitā
durnivāraśca nārīṇāṃ piśāco ratirāgakṛt
punaḥ śūnyagṛhe snātā guhyakena nirambarā
gṛhītetyatra paśyāmi cakre śukrasamāgamāt
tataḥ prayāte gaṇake cintite śukrapūjane
niryatpalālapūlīkaḥ pādato dhūlidhūsaraḥ
dāmabaddhakaṭirgrāmyaḥ śīrṇaniṣka..lakaḥ
visṛṣṭaṃ tatsahāyena dadau lekhaṃ niyoginaḥ
eḍikāvyapadeśena gāvaḥ pādairhṛtā daśa
tāsāṃ madhyān mṛtāḥ pañca pañca śeṣāḥ sthitāḥ khale
tanmuktaye tvarāyātāḥ sahanto 'pi dinatrayam
tadabhāve 'pi lābhaste grāme daṇḍaḥ patiṣyati
ghṛtanāḍīnimittena yaścāsau bandhane dhṛtaḥ
so 'pi vipro nirāhārastīkṣṇaḥ pañcatvamāgataḥ
pādāntike ca prahitaṃ tasya pradhanapatrakam
baddhaṃ mayā tatkalatraṃ mudritaṃ sakalaṃ gṛham
yānskandhakanimittena prāyasthānparipālakaḥ
pradadau māsavṛttyaiva te mayā tadgṛhe dhṛtāḥ
dhānyarāśiḥ prabhūto 'sti tūrṇamāgamyatāmiha
tātparyamiti vijñaptāḥ pādā jyeṣṭhārkavāsare
vācayannityasau lekhaṃ tasya karmaṇyatāṃ tataḥ
praśaśaṃsa sahāyasya niyogī harṣanirbharaḥ
so 'bhūtpūrvataraṃ bauddhastato dambhāya vaiṣṇavaḥ
rakṣārthamatha bhāryāyā jātakaulāgamādaraḥ
ānināya guruṃ garvadambhalobhaniketanam
māyākuhakalaulyānāṃ dīkṣāsamayamaṇḍalam
namaste gurunāthāya dhanadārāpahāriṇe
kṣobhiṇe sarvabhakṣāya yakṣāyeva kṣapāśine
bhālanyastārdhasindūrapattrikāpuṣpagucchakaḥ
bindūpabindunityārdramahālālāṭakarparaḥ
karṇamūlaśikhāmātragrathitasvalpajūṭikaḥ
kuṅkumāṅkitakarṇāgraḥ kācarākṣo mahāhanuḥ
khalvāṭo viralaśmaśrurdīrghavākpraskhalankvacit
bibhrāṇo vadanaṃ vṛddhamahiṣībhagavibhramam
kṣaṇātpibati yo madyaghaṭaṃ ghaṭaghaṭāravaiḥ
tasya kaṇṭhapraṇālasya sthaulyaṃ kenopamīyatām
madyamāṃsadurāmodamalinaṃ yogapaṭṭakam
dadhānaḥ stanasampūrṇaṃ vakṣasā rākṣasākṛtiḥ
sindūrapūrṇagambhīranābhirandhropaśobhitaḥ
lopikāpūpaśapharāmikṣābhṛtamahodaraḥ
madhumāṃsakṛtājīrṇapratyagrāmodaduḥsahān
dhūmodgāragaḍatkārān muñcanmegha ivākulaḥ
gurur gurutarāvidyāvadyamadyamadāndhadhīḥ
ahaṃkāra ivākāramāgataḥ pratyadṛśyata
ākāreṇa gururguruśca vacasā kausīdyamaurkhyairgurur meḍhreṇātigurus tathāsyakuharaśmaśrūdarasphigguruḥ
veśyākāminiyogivañcanaguruḥ sadvṛttaśūnyo guruścitraṃ sarvaguruḥ śivoditamahāśikṣāsu nityaṃ laghuḥ
api nāma sa jāyeta pavitracaritaḥ kṣitau
aśaucanidhayo yena guravo nopasevitāḥ
ahaṃpūrvikayā sarve patitāstasya pādayoḥ
cakruḥ śirobhirbhūkampaluṭhatpiṭharakabhramam
rakṣāyai nijabhāryāyāḥ sampadāṃ ca vivṛddhaye
niyoginā yāgavidhau vijñapto bhagavānguruḥ
likhitvā kuṅkumenāśu svalpasambhāracīrikām
hṛṣṭaḥ prātaḥ sameṣyāmītyuktvā prāyātsahānugaiḥ
śvaśuro yāgasambhāre yatnāhūto niyoginā
pāpī dharmādhikaraṇadiviro 'tha samāyayau
tasmai namo 'stu nagarācāryavaryāya bhogine
yasya haste sthitā bhūmiḥ saśailavanakānanā
karoti praśrayaṃ vakti madhuraṃ diviraḥ puraḥ
jaracchagalaśṛṅgābhāṃ na ca tyajati vakratām
kalamāṅkitakarṇena bhūrjapatrakapāṇinā
āsthānadivireṇeyaṃ grastā bhagavatī mahī
mithyā mahāvarāheṇa daityeṣvāḍambaraḥ kṛtaḥ
āsthānadivirairgrastā yadiyaṃ noddhṛtā kṣitiḥ
utthāya veśyāśayanātprabhāte madyaghūrṇitaḥ
dhanārthī diviraḥ śastamukhaṃ draṣṭuṃ pratīkṣate
nūnaṃ niśi bhagāpānaṃ karoti diviraḥ sadā
prātaḥ prātarmṛdā vaktraṃ kṣālayatyanyathā katham
snāto mṛddarbhatilabhṛtkaroti suciraṃ japam
diviraḥ kūṭasaṃketapaṭīpātrāṇi cintayan
vipraṃ puraḥ samāyāntaṃ thūtkṛtya tvaritaḥ punaḥ
praviśya gehaṃ niryāti śaṅkamānaḥ parābhavam
śrīkāmo gomayabhrāntyā vandate śvaśakṛtpathi
puraścāptāṃ siddhikāmaścaṇḍālīṃ sakaraṇḍakām
suprabhātatarāyātaiḥ sakaṣṭaśaṭilair vṛtaḥ
āsthānaṃ yāti kalayanbhṛṣṭamāṃsaṃ sapānakam
bhūrjapeṭalaḍatklinnamaṣī subhṛtabhājanaḥ
kathayanniva gandhena bhāvinīṃ narakasthitim
maṣīviṣārdrayā nighnansādhūnkalamadaṃṣṭrayā
āsthānajaladherantardiviro makarāyate
tanmaṣīvipruṣastasya dṛśyante kalamacyutāḥ
bhuvo viluṇṭhyamānāyāḥ sāñjanāśrukaṇā iva
adhomukhā vimānebhyaḥ patanto divi rodanam
kurvanti pitarastasya yo bhuṅkte divirodanam
jāmātuḥ śrīmato dṛṣṭvā sa gṛhaṃ harṣanirbharaḥ
acintayatkadāsyāpi ṣaṭir daivādbhavediti
tatsaṃgatyāpyadṛśyanta bhūrjabhaṭṭā bhayaṅkarāḥ
tadgṛhe kalayanto 'ntastasya sthāvaraviplavam
saṃharanti sadā lokānye sasthāvarajaṅgamān
tebhyaḥ pralayakāribhyo bhaṭṭebhyo 'stu namo namaḥ
ṣaṭīpāśasamākṛṣṭaḥ prāpto 'dhikaraṇaṃ bhayāt
sādhurnigīryate bhaṭṭairmatsyairiva jale baliḥ
bhaṭṭairbhaṭṭaiḥ sadiviraiḥ śaṭīnipatito janaḥ
mucyate nāsthiśeṣo 'pi raktakṣībairiva śvabhiḥ
brāhmaṇyādye hatā naiva rāmeṇa brahmarākṣasāḥ
āsthānabhaṭṭāste manye sadā khādanti mānuṣān
kṛtaḥ parājito jetā jayī yaiśca parājitaḥ
teṣāṃ svatantravacasāṃ vacasā kena jīvyate
ante narakapālairye vṛtā vetālatāṃ gatāḥ
ṣaṭyantaḥkṛtahṛdghaṇṭā bhaṭṭāste kasya nāntakāḥ
paśyannandho vadanmūkaḥ śṛṇvaṃśca badhiro 'dhamaḥ
utkocena vinā bhaṭṭaściraṃ nidrāyate śaṭhaḥ
utkocabhakṣaṇaṃ chidraśikṣaṇaṃ sādhutakṣaṇam
ṣaṭisaṃdhukṣaṇaṃ kūṭarakṣaṇaṃ bhaṭṭalakṣaṇam
carmakṛnnartakībhrātā saṃgatyā nartako 'bhavat
so 'tha gāruḍakalpajñaḥ prayātaḥ sasyapālatām
so 'pi grāmagaṇeśasya prāptaḥ prāsādapālatām
sandhivigrahakāyasthacākrikāsevako 'dhamaḥ
bhaṭṭatvam āptavān dūto draṅgadeśagatāgatāt
tasya putrāśca pautrāśca sarve 'dhikaraṇadvijāḥ
kuto 'nyathā bhavatyeṣāṃ vacaścarmakṛtāmiva
kakṣe sumahatī bhastrā śaṭidīnārabhājanam
atha yāgotsave tasminsarve divirabāndhavāḥ
alaṃkṛtāśca lalanā niyogigṛhamāyayuḥ
khaṭikā karaṇī haimī pārato ratnamūṭikā
sindūrādyā rajobhedāḥ pañcaraṅgakasūtrakam
śālicūrṇaṃ sitacchatraṃ śvetavastraṃ vitānakam
nārācāḥ kṣurikā sūtraṃ darpaṇaṃ vīrakartarī
patākā vyajanaṃ kūrcaḥ puṣpalakṣāṇi ṣoḍaśa
vārdhanīkalaśau tāmrau tilāstailaṃ mṛgājinam
sruksruvau samidho darbhā lājāḥ siddhārthakā ghṛtam
bilvapūgaphalākṣoṭajātīphalayavākṣatam
dhūpakuṅkumakarpūrakautukauṣadhicandanam
pādukāpīṭhaparyaṅkaghaṇṭikāghaṭakuṇḍakam
madyamāṃsasurāpūpapalāṇḍuśapharaudanam
piṣṭabhṛṣṭarasasvacchabhakṣyarocakamodakam
caṭakāpūrṇapātrāṇi kṣīriṇī kṛsarā dadhi
daśa kṛṣṇā daśa śvetāśchāgā meṣāścaturdaśa
bhastrā cetyādisambhāraścīrikālikhitaṃ kṣaṇāt
sajjīkṛtaṃ śrīsacivairbhogamitrairniyoginaḥ
tato nityāvadhānena bhagaliṅgavibhūṣitam
cakāra maṇḍalaṃ śiṣyaḥ sindūrāntaritāntaram
athātmārāmatādambhamīlitāghūrṇitekṣaṇaḥ
gururgṛhītaḥ śiṣyābhyāṃ savyadakṣiṇahastayoḥ
śatamātreṇānuyātaḥ śiṣyāṇāmāyayau śanaiḥ
luṇṭhiṃ kartumivātyugro nagarādhipatiḥ svayam
carmakṛtsaunikaścakrī dhīvaro haṭṭatāpasaḥ
vṛddhaveśyā kalyapālo madyabhaṭṭo jaradviṭaḥ
pañca nāraṅgakā rugṇās triṭāṅkāro 'tha pācakaḥ
gobhakṣo bhairavācāryaḥ kulācāryo 'tha vāyakaḥ
cūlikākṛtarudrākṣo ghaṭilaśchinnanāsikaḥ
mahāvratī bhagamukhaḥ śaivācāryastrighaṇṭikaḥ
nagno velāvratī maunī stotrakṛjjānughaṇṭikaḥ
dvitrāśconmattavanitāḥ śvabhiḥ parivṛtāstathā
gūthaliptastathonmatto mantravādī rasāyanī
indrajālī latāveśī vijñānī kāmatāttvikaḥ
bhaṭṭāścānye gurordhūrtāḥ pānabhojanasevakāḥ
viviśuḥ svinnanaivedyāmodavaktrodakākulāḥ
athāmapakvasaṃhārakāriṇaḥ sarvahāriṇaḥ
mattā gurubhaṭṭāścakrustiladhūpaghṛtakṣayam
eko dvau bahavaḥ paścānninyuste bhastrayā tathā
śālicūrṇayavākṣoṭabilvārghaghṛtacandanam
tataḥ svabhaginī raṇḍā bālaiva vrataśālinī
dhṛtā niyoginā yāgaparicaryāvidhau guroḥ
jayatyakhaṇḍaśītāṃśumaṇḍaladyutitaskarī
puṇḍarīkamukhī raṇḍā navayauvanamaṇḍitā
madaśauṇḍaṃ samuddaṇḍacaṇḍaṃ sukhakaraṇḍakam
vinā caṇḍaratodghṛṣṭaṃ raṇḍā khaṇḍitamānasā
vistīrṇaśroṇipulinā pīvarorukucasthalī
hariṇīhārinayanā raṇḍā netrarasāyanam
raṇḍā skandhadvayāsaktamuktakeśī virājate
netrotpalamukhāmbhojabhṛṅgavyāpteva padminī
niḥsūtraruciraḥ kaṇṭhaḥ suvarṇasubhago bhagaḥ
raṇḍāyāḥ karṇapāśau ca nirābharaṇasundarau
puṣpatāmbūlarahitā raṇḍā saṃtyaktabhūṣaṇā
lāvaṇyenātimātreṇa saṃvibhakteva vedhasā
hāreṇa kiṃ sumadhyāyāḥ sukeśyāḥ kusumena kim
kimañjanenāyatākṣyā raṇḍāyā maṇḍanena kim
kiṃ dharmo yatra no raṇḍā dhiksukhaṃ raṇḍayā vinā
raṇḍāhīno 'stu mā mokṣaḥ prauḍhairityuditaṃ viṭaiḥ
raṇḍā vilokya taruṇaṃ karoti bhrukuṭiṃ mṛṣā
kaṇṭhagrahaṃ cintayantī manasā tu prahṛṣyati
saṃsmarantī ratisukhaṃ pīvarorukucasthalī
raṇḍā bhagasthalīṃ rātrau mṛdnātyucchvāsinī sadā
vīkṣate taruṇaṃ tiryakkāntaṃ subhagamānatā
sravantī nirbharaṃ reto raṇḍā dhenuḥ payo yathā
gauraḥ supīvaro dhatte raṇḍāyā muṇḍito bhagaḥ
merorarkahayollīḍhaśaṣpahemataṭabhramam
turagādyācitānītastabdhadīrghadhvajo naraḥ
yadi nāma rate śakto raṇḍāṃ toṣayituṃ na vā
śrāddheṣu mugdhaviprāṇāṃ jaṭināṃ ca tapasvinām
vaśe patati dhanyānāṃ raṇḍā rasataraṅgiṇī
cūlikānyastakusumaḥ karṇe kṛtapavitrakaḥ
yuvā raṇḍāpriyo vipraḥ kandarpeṇopamīyate
udañcadgurudaṇḍasya caṇḍasya brahmacāriṇaḥ
raṇḍā dadāti satataṃ śraddhayā mṛtabhojanam
tameva tīrthayātrāsu paścānnayati sarvadā
vahantī khaḍgapātreṇa balidhūpasamudgikām
parasparaprārthanayā sumuṇḍitabhagadhvajau
bhūkampakāriṇau rātrau tau raṇḍābrahmacāriṇau
divā dambhanidhānāya namastīrthopasevine
rātrau raṇḍābhagāpānakṣībāya brahmacāriṇe
raṇḍā jaṭābhṛtāṃ bhītyā gauḍalāṭatapasvinām
dadāti ..rjitāṃ prītyā talliptoru..vāsakṛt
gatvā gurugṛhaṃ raṇḍā patyuḥ parvadine satī
kaṣantī kaṭimā..bhī raṇḍā nirdayamohanaiḥ
raṇḍā tattanmṛtoddhāradīkṣādivratakāriṇī
dadāti niśi niḥśaṅkā kāmasattraṃ tapasvinām
liṅgārcanāpadeśena dattvā veśmani tālakam
karoti carmaliṅgena raṇḍā kaṇḍūvikhaṇḍanam
tayopacaryamāṇo 'tha mṛgākṣyā gururākulaḥ
śiṣyāśca tāṃ papurnetraiḥ kṣudhārtāḥ kṣīriṇīmiva
tataḥ praviviśuste te dīkṣāsamayino narāḥ
baddhanetrapaṭā mithyāmohenevāndhakāritāḥ
atha vyajijñapadbhūminyastajānuḥ kṛtāñjaliḥ
guruṃ niyoginaḥ śraddhāśuddhāntaṃ haṭṭatāpasaḥ
ihaiva suciraṃ nātha yāgavyagre tvayi sthite
pratīkṣante pare śiṣyā yāgotsavasamutsukāḥ
ya eṣa prathito loke gṛhakṛtye mahattamaḥ
kṛtayāgasamārambhaḥ sa bhavantamudīkṣate
brahmahatyādi pāpaṃ yanniḥsaṃkhyaṃ tasya vidyate
ekaghaṇṭāṭanatkāramātreṇa bhavatā hṛtam
manyate sa tṛṇaṃ sarvaṃ sarvasaṃhārapātakam
yato mūrdhni tvayā hastastasya pañcaphaṇo dhṛtaḥ
tvatprasādātsamuttīrṇāṃ sa kāmapi daśāṃ śritaḥ
śaṅkarāyatanebhyo 'pi śaivaḥ sarvaṃ jahāra yat
sarvasvaharaṇaṃ dharmasatkāryaṃ brāhmaṇakṣayaḥ
yattasya nirvikalpasya tattavaiva vijṛmbhitam
iti gṛhakṛtyamahattamaḥ svakaṣaṇakāmikāro vā
tvāmiyaṃ nātha gaṇikā nimantrayitumāgatā
ghaṭīpratiṣṭhā gehe 'syāḥ kriyatāṃ śiṣyavatsala
vitīrṇairbhavatā nityaṃ vaśīkaraṇacūrṇakaiḥ
asthiśeṣāḥ kṛtāste te yayā dhanikakāmukāḥ
śmaśānakośaśapathaiḥ kṣīṇajihvākarādharā
tvadrakṣārakṣitaivaiṣā kāmukacchadmacāriṇī
tailonmṛṣṭe manāksneho vadane na tu cakṣuṣi
veśyāyāḥ kṣīṇavitteṣu saṃkoco nāntyajātiṣu
yadi sadbhāvinī vaiśyā yadi kālaḥ kṛpāparaḥ
acauro yadi kāyasthastadveśyāpyanurāgiṇī
cakṣurvaidyo 'yamāyātastapasvī sarvasaṃśrayaḥ
kiṃśāruvartibhiryena sarvamandhīkṛtaṃ jagat
grīṣme 'kṣikopabāhulyādasya lagne śaratphale
sampūrṇaḥ kriyatāṃ yāgaḥ pāṇḍuvallīnirantaraḥ
nāpitaḥ śalyahartāyaṃ nṛṇāṃ yenopajīvinā
nītānyaṇḍāni durlepaiḥ sthūlasthālīpramāṇatām
prākpratiṣṭhāpitā yena cāmuṇḍā muṇḍakārthinā
yo 'sau tasyāstvayā varṣadine yāgaṃ samīhate
mūlyena mahatā dhīmānnāsāsaṃśleṣaṇāya yaḥ
māṃsapeṣīmapi chittvā dadāti svavadhūbhagāt
ayaṃ ca taruṇībhāryo vaṇigvṛddho mahādhanaḥ
maithune śaktidāridryādvājīkaraṇamicchati
lālinā srutanetreṇa vṛddhena śvāsakāsinā
ślathapralambaśiśnena taruṇī ramate katham
ārūḍho 'pi rate yatnādutthānopahatadhvajaḥ
vṛddhaḥ prāpnoti no nidrāmṛṇaṃ dhyāyannivādhanaḥ
niṣpīḍitāntrasaṃkāśaśiśno 'pi suratotsukaḥ
hastaṃ dattvā bhage vṛddho nidhānamiva rakṣati
māṃsakṣīraghṛtāhāraṃ kṛtvā vṛddho ratāśayā
rātrau vamati tatsarvaṃ bhajate vā viṣūcikām
śuṣkacarmopamaṃ vṛddhaṃ madhuparke kṣaṇaṃ patim
sajane taruṇī dṛṣṭvā hrītā yāti rasātalam
etena vṛddhavaṇijā dravyairvṛddhaviṭoditaiḥ
liptaliṅgena satataṃ dagdhevāyāsitā vadhūḥ
sa eṣa bahunikṣepasaṃbhakṣaṇakṛtakṣaṇaḥ
draviṇāvaskarakṣetraṃ vaṇigvāsarataskaraḥ
nṛtyati vyādhikāleṣu kuṭilaḥ kalipannagaḥ
ajñātatṛṇakāṣṭhādivikrayī dravyanāmabhiḥ
taruṇākāṅkṣiṇīṃ vṛddhaḥ priyāmavicalekṣaṇaḥ
so 'yaṃ nirīkṣate dūrānmṛṣṭaṃ bhojyamivāturaḥ
tasmātpauṣpikamāsādya kriyatāṃ mantrasaṃpadā
gṛhiṇī rāgiṇī yena labdhaśakteḥ prajāyate
ityādiśiṣyairāhvānaṃ śrutvā tena niveditam
sarvaṃ karomītyavadadbhrūvikārākulo guruḥ
tato dinānte vipulāṃ kṛtvāgre śivakuṇḍikām
guruṇā saha te śiṣyāḥ papurbhuktottaraṃ ciram
niyogilalanāḥ sarvāste ca tanmitrabāndhavāḥ
kapāleṣu taducchiṣṭaṃ vamitvā bahuśaḥ papuḥ
kaścidgātuṃ pravṛtto 'tha kaścidroditi sasvanam
kaścidvyāghūrṇate kaścitplavate kṛtaśūtkṛtiḥ
kaścidatyantavaikalyaṃ nāṭayanbhaktisambhavam
niśceṣṭastiṣṭhati ciraṃ samprāptaḥ śavatāmiva
kaścidvilolasragdāmabhūṣito madanirbharaḥ
kṛtakaṇṭhagrahaḥ puṃsāṃ cucumba lalanā api
tataḥ kṣībo guruḥ kiṃcit svakāvyaṃ deśabhāṣayā
vīṇāvaṃśaravodagraṃ kocchikāvādyakṛjjagau
athaikabhujamānandādudyamyaikena pāṇinā
gururnanarta dvābhyāṃ ca śanairutthāya cāsanāt
tataḥ śiṣyāḥ samuttasthuraṭṭahāsaninādinaḥ
kṛtāṅganāpariṣvaṅgā visrastakaṭikarpaṭāḥ
śanaiḥ prayāte rātryardhe vinaṣṭe dīpamaṇḍale
nirvibhāgo 'bhavatteṣāṃ raticakramahotsavaḥ
prabhāte gururutthāya tvarayā kalaśapradaḥ
kṛtavadvidadhe sarvaṃ śiṣyairanyairnimantritaḥ
jvarādikāle vaidyānāṃ śaratkāle niyoginām
puṣpakāle gurūṇāṃ ca hemapūrṇā vasundharā
athāviśatpṛthuśvāsaḥ kampamānaḥ sphuṭanniva
pārśvāvalokī puruṣaḥ paramāpto niyoginaḥ
so 'bravīdadya rātryardhe gṛhakṛtyamahattamaḥ
rājarāśidhanaṃ bhūri hṛtvā yātaḥ sahānugaḥ
anuktvāpasṛte tasmiṃstatsambandhiniyoginām
palāyanavyatikaraḥ ko 'pi jāto gṛhe gṛhe
capeṭotsphoṭitamukhas tvatsvāmī bandhanaṃ bhaṭaiḥ
nītaḥ patatpurīṣo 'gre sa tāvatparipālakaḥ
yāvannolluñcitaśmaśrurbaddhvā tvamapi nīyase
tāvadrājabhaye ghore nītirasmin vidhīyatām
iti bruvāṇe tanmitre taiḥ śiṣyaiḥ sahite gurau
tūrṇaṃ prayāte niḥśvasya niyogī duḥkhito 'vadat
aho nu kāladaurātmyādghoratā kiyatī kaleḥ
sādhavaḥ sarvathā naṣṭāḥ kaṣṭaṃ dharmo 'stamāgataḥ
ityuktvā sānugo yāvatpalāyanakṛtodyamaḥ
sa susrāva bhayānmūtraṃ tāvadetya bhaṭairvṛtaḥ
sa rājñā hṛtasarvasvaḥ praklinno bandhane ciram
dhanena veśyayā svasrā mocito niragāttataḥ
tato vibhavahīno 'sau jāpī svapnanirīkṣakaḥ
babhūva sarvapraṇataścāṭukāraḥ priyaṃvadaḥ
yo 'bhūdabhyutthitastabdho niyogī liṅgasannibhaḥ
adhikāraparibhraṃśātsa vṛddhavṛṣaṇāyate
adhikāramadāndhānāṃ dṛṣṭikopavatāṃ sadā
netranairmalyajananaṃ bandhanaṃ paramāñjanam
yaḥ pādapatitānārtānpūjyānapyavamanyate
bhraṣṭādhikāraścaraṇau śakṛlliptau sa vandate
aho bata muhūrtena bhavanti na bhavanti ca
palāladahanajvālācapalā diviraśriyaḥ
svayamutthāya yātāyāṃ jāyāyāṃ nirdhano 'tha saḥ
babhrāma laulyanilayaḥ piṇḍārthī bandhuveśmasu
rūkṣaḥ kṛśo 'timalinaḥ syūtadagdhapaṭaccaraḥ
piśāca iva duṣprekṣyo dinaireva babhūva saḥ
tuṣāgnikuṇḍikātāpadagdhasphigvṛṣaṇodaraḥ
vātaśūlāpanodāya jānugrathitadāmakaḥ
devadvijadhanagrāsajātakoṣṭhagalagrahaḥ
kṣutkṣāmakukṣiḥ śuṣkāsyaḥ patito 'vaskare bhraman
śvajagdhajānucaraṇaḥ prasravadbhūriśoṇitaḥ
kṛpārdrocchiṣṭabhugdattabhaktagolakanirvṛtaḥ
dagdhārdhakarpaṭīniryatsakeśavṛṣaṇadvayaḥ
bhasmapraliptaśīrṣāṃsavakṣaḥpārśvo gatatrapaḥ
pralapankāñcikākāṅkṣī kenaciddattamaṇḍakaḥ
prapāpālikayā ḍombabhrāntyā pāne tiraskṛtaḥ
rajasvalāpalālena channāṅgastuhināgame
śarāvakarparādānakalahe yācakārbhakaiḥ
vahnipātraprahāreṇa dagdhabhrūśmaśrulocanaḥ
caṇḍālaiḥ pretakāryeṣu laguḍairāhato 'sakṛt
paṅkaśāyī sa cukrośa sattratīrthāgravartmasu
nṛpurīṣapraṇāle 'tha patito 'sāvadhomukhaḥ
uccaiḥkṛtakaṭiḥ prāṇānutsasarja narādhamaḥ
iti daurgatyatapasā prayātaḥ so 'sthiśeṣatāṃ
saśarīraḥ svayaṃ prāpto narakaṃ narakaṇṭakaḥ
evaṃ krameṇa śānteṣu niyogidivirāgniṣu
modate gatasantāpaḥ santoṣasubhago janaḥ
iti diviraniyogivrātaduśceṣṭitānāṃ kusṛticaritacarcā narmamālā kṛteyam
api sujanavinodāyombhitā hāsyasiddhyai kathayati phalabhūtaṃ sarvalokopadeśam
