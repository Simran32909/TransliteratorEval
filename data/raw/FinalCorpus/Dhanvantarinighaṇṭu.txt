guḍūcyamṛtavallī ca chinnā chinnaruhāmṛtā
chinnodbhavāmṛtalatā dhārā vatsādanī smṛtā
saivoktā somavallī ca kuṇḍalī cakralakṣaṇā
proktā nāgakumārī ca chinnāṅgī jvaranāśinī
jīvantī madhuparṇī ca tantrikā devanirmitā
vayaḥsthā maṇḍalī saumyā viśalyāmṛtasambhavā
rasāyanī mṛttikā ca candrahāsā bhiṣagjitā
anyā kandodbhavā kandāmṛtakandaguḍūcikā
piṇḍāmṛtā bahucchinnā sā coktā kandarohiṇī
guḍūcī svarase tiktā kaṣāyoṣṇā gurustathā
tridoṣajanturaktārśaḥkuṣṭhajvaraharā parā
guḍūcyāyuṣpradā medhyā tiktā saṃgrāhiṇī balā
jvaratṛṭpāṇḍuvātāsṛkchardimehatridoṣajit
guḍūcī kaphavātaghnī pittamedoviśoṣiṇī
raktavātapraśamanī kaṇḍūvisarpanāśinī
kandodbhavā guḍūcī ca kaṭūṣṇā saṃnipātahā
viṣaghnī jvarabhūtaghnī valīpalitanāśinī
ativiṣā śuklakandā jñeyā viśvā ca bhaṅgurā
śyāmakandā prativiṣā śṛṅgī copaviṣā viṣā
ārdrā śvetā virūpā ca viṣadā pittavallabhā
ghuṇapriyātisāraghnī bālānāṃ roganāśinī
kaṭūṣṇātiviṣā tiktā kaphapittajvarāpahā
āmātīsārakāsaghnī viṣacchardivināśinī
mūrvā madhurasā devī pṛthakparṇī triparṇyapi
devaśreṇī svādurasā snigdhaparṇī ca moraṭā
mūrvā svādurasā coṣṇā hṛdrogakaphavātajit
kuṣṭhakaṇḍūvamīmehaviṣamajvaranāśinī
moraṭaḥ kīrṇapuṣpaśca pīlupuṣpo madhusravaḥ
tejanī dīrghamūlā ca puruṣaḥ kṣīramoraṭaḥ
jvaraghno mukhavairasyatṛṣṇādāhavināśanaḥ
kaphapittaharaścāsau vijñeyaḥ kṣīramoraṭaḥ
mañjiṣṭhā kālameṣī ca samaṅgā vikasāruṇā
mañjukā raktayaṣṭī ca bhāṇḍī yojanavallyapi
kṣetriṇī vijayā raktā raktāṅgī vastrabhūṣaṇā
jiṅgī bhaṇḍī tathā kālā gaṇḍālī kālameṣikā
mañjiṣṭhā madhurā svāde kaṣāyoṣṇā gurustathā
kaphogravraṇamehāsraviṣanetrāmayāñ jayet
dhanvayāso durālambhā tāmramūlī ca kacchurā
durālabhā ca duḥsparśā yāso dhanvayavāsakaḥ
durālambhā svāduśītā tiktā dāhavināśinī
viṣamajvaratṛṭchardimehamohavināśinī
yāso yavāsako 'nanto bālapattro 'dhikaṇṭakaḥ
dūramūlaḥ samudrānto dīrghamūlo marūdbhavaḥ
yavāsakaḥ svādutikto jvaratṛḍraktapittanut
vāsakaḥ siṃhaparṇī ca vṛṣo vāsātha siṃhikā
āṭarūṣaḥ siṃhamukho bhiṣaṅmātāṭarūṣakaḥ
āṭarūṣo himastiktaḥ pittaśleṣmāsrakāsajit
kṣayahṛcchardikuṣṭhaghno jvaratṛṣṇāvināśanaḥ
khadiro raktasāraśca gāyatrī dantadhāvanaḥ
kaṇṭakī bālapattraśca jihmaśalyaḥ kṣatakṣamaḥ
khadiraḥ syādrase tikto himaḥ pittakaphāsranut
kuṣṭhāmakāsrakaṇḍūtikṛmidoṣaharaḥ smṛtaḥ
khadiraḥ śvetasāro'nyaḥ somavalkaḥ pathidrumaḥ
śyāmasāro nemivṛkṣaḥ kārmukaḥ kubjakaṇṭakaḥ
śvetastu khadiras tiktaḥ śītaḥ pittakaphāpahaḥ
raktadoṣaharaścaiva kaṇḍūkuṣṭhavināśanaḥ
nimbo niyamano netā picumandaḥ sutiktakaḥ
ariṣṭaḥ sarvatobhadraḥ prabhadraḥ pāribhadrakaḥ
nimbastiktarasaḥ śīto laghuḥ śleṣmāsrapittanut
kuṣṭhakaṇḍūvraṇān hanti lepāhārādiśīlitaḥ
apakvaṃ pācayecchophaṃ vraṇaṃ pakvaṃ viśodhayet
mahānimbaḥ smṛto drekī kārmuko viṣamuṣṭikaḥ
keśamuṣṭirnimbavaro ramyako 'kṣība eva ca
kaiḍaryaḥ picumandaśca nimbo'riṣṭo varatvacaḥ
chardighno hiṅguniryāsaḥ priyaśālaśca pārvataḥ
mahānimbo rase tiktaḥ śītaḥ pittakaphāpahaḥ
kuṣṭharaktavināśī ca visūcīṃ hanti śīlitaḥ
kirātatiktako haimaḥ kāṇḍatiktaḥ kirātakaḥ
bhūnimbo 'nāryatiktaśca kirāto rāmasenakaḥ
nepālaḥ kathitaścānyo jātibhedo jvarāntakaḥ
mahātiktaśca tiktaśca nidrāriḥ saṃnipātahā
kirātako rase tikto 'nuṣṇaśīto laghustathā
śleṣmapittāsraśophārtikāsatṛṣṇājvarāpahā
kaṭukā matsyaśakalā matsyapittā ca rohiṇī
kṛṣṇabhedā kāṇḍaruhā nāmnā kaṭukarohiṇī
aśokarohiṇī tiktā cakrāṅkī śakulādanī
kaṭurohiṇyariṣṭā ca proktā tiktakarohiṇī
āmaghnī śataparvā ca viprāṅgī jananī janā
kaṭukā pittajittiktā kaṭuḥ śītāsradāhajit
balāsārocakān hanti viṣamajvaranāśinī
mustā cāmbudharo megho ghano rājakaserukaḥ
bhadramusto varāho'bdo gāṅgeyaḥ kuruvindakaḥ
jīmūto'tha vṛṣadhvāṅkṣī jalado'tha balāhakaḥ
nādeyaḥ piṇḍamusto'nyo nāgaraḥ parikīrtitaḥ
mustā tiktakaṣāyātiśiśirā śleṣmaraktajit
pittajvarātisāraghnī tṛṣṇākṛmivināśinī
jalamustaṃ dāśapuraṃ vāneyaṃ paripelavam
kaivartamustaṃ śaivālaṃ jalajaṃ ca śukāhvayam
jalajaṃ tiktakaṭukaṃ kaṣāyaṃ kāntidaṃ himam
medhyaṃ vātāndhyavīsarpakaṇḍūkuṣṭhaviṣāpaham
parpaṭaḥ syātparpaṭako varatiktaḥ sutiktakaḥ
rajo reṇuśca pāṃśuśca kavaco varmakaṇṭakaḥ
parpaṭaḥ śītalastiktaḥ pittaśleṣmajvarāpahaḥ
raktadāhāruciglānimadabhramavināśanaḥ
bālakaṃ vāri toyaṃ ca hrīveraṃ jalamambu ca
keśyaṃ vajramudīcyaṃ ca piṅgamācamanaṃ kacam
bālakaṃ śītalaṃ tiktaṃ pittaśleṣmavisarpajit
jvarakuṣṭhātisāraghnaṃ keśyaṃ śvitravraṇāpanut
paṭolaḥ kulakaḥ proktaḥ pāṇḍukaḥ karkaśacchadaḥ
rājīphalaḥ pāṇḍuphalo rājanāmāmṛtāphalaḥ
vīryagarbhapratānaśca kuṣṭhahā kāsamuktidaḥ
paṭolaṃ kaṭukaṃ tiktamuṣṇaṃ pittavirodhi ca
kaphāsṛkkaṇḍukuṣṭhāni jvaradāhau ca nāśayet
paṭolī syāddvitīyānyā svādupattraphalā ca sā
paṭolasya tu paryāyairyojayedbhiṣaguttamaḥ
paṭolapatraṃ pittaghnaṃ vallī cāsya kaphāpahā
phalaṃ tridoṣaśamanaṃ mūlaṃ cāsya virecanam
haridrā pītikā piṅgā rajanī rañjinī niśā
gaurī varṇavatī pītā haritā varavarṇinī
haladikā bhadralatā jñeyā varṇavilāsinī
viṣaghnī ca jayantī ca dīrgharaṅgā tu raṅgiṇī
haridrā svarase tiktā rūkṣoṣṇā viṣamehanut
kaṇḍūkuṣṭhavraṇān hanti dehavarṇavidhāyinī
viśodhanī kṛmiharā pīnasārucināśinī
anyā dāruharidrā ca pītadruḥ pītacandanam
nirdiṣṭā kāṣṭharajanī sā ca kāleyakā smṛtā
kālīyakaṃ dāruniśā dārvī pītāhvapītakā
kaṭaṃkaṭerī parjanyā pītadāru pacampacā
hemavarṇavatī pītā hemakāntā kusumbhakā
tiktā dāruharidrā syād rūkṣoṣṇā vraṇamehajit
karṇanetramukhodbhūtāṃ rujaṃ kaṇḍūṃ ca nāśayet
śaṭī śaṭhī palāśā ca jñeyā pṛthupalāśikā
sugandhamūlā gandhālī ṣaḍgranthā suvratā vadhūḥ
candrāṇī candragandhā ca durvidheyeti saṃjñitā
śaṭī syāttiktatīkṣṇoṣṇā saṃnipātajvarāpahā
kaphogravraṇakāsaghnī vaktraśuddhividhāyinī
anyā gandhapalāśī ca sthūlakā tiktakandakā
tāpasī jvalanī caiva haridrāpattrakandakā
kāsaśvāsaharā hidhmājvaraśūlānilāpahā
śaṭī svaryā gandhamūlā kaṣāyakaṭukā sarā
mūlaṃ puṣkaramūlaṃ ca pauṣkaraṃ puṣkarāhvayam
kāśmīraṃ puṣkarajaṭā dhīraṃ tat padmapattrakam
tiktaṃ puṣkaramūlaṃ tu kaṭūṣṇaṃ kaphavātajit
jvarārocakakāsaghnaṃ śophādhmānavināśanam
śvāsaṃ hikkāṃ jayatyeva sevyamānaṃ śanaiḥ śanaiḥ
bhārṅgī gardabhaśākaṃ ca padmā brāhmaṇayaṣṭikā
aṅgāravallī phañjī ca saiva brahmasuvarcalā
śakramātā ca kāsaghnī bhṛṅgajā bhārgavā matā
bhārṅgī syātsvarase tiktā coṣṇā śvāsakaphāpahā
gulmajvarāsṛgvātaghnī yakṣmāṇaṃ hanti pīnasam
pāṭhāmbaṣṭhāmbaṣṭhakī ca prācīnā pāpacelikā
varatiktā bṛhattiktā pāṭhikā sthāpanī vṛkī
mālatī ca varā devī trivṛtānyā śubhā matā
pāṭhā tiktarasā vṛṣyā viṣaghnī kuṣṭhakaṇḍunut
chardihṛdrogajvarajit tridoṣaśamanī parā
pāṭhātisāraśūlaghnī kaphapittajvarāpahā
śvāsāriḥ padmatīrthaṃ ca padmaṃ puṣparasāgamam
vṛkṣarohaṃ śūlaharaṃ samūlaṃ sukhasambhavam
kaṭphalaḥ somavalkaśca śrīparṇī kumudā tathā
mahākumbhā ca kumbhīkā bhadrā bhadravatīti ca
kaṭphalaḥ kaphavātaghno gulmamehāgnimāndyajit
ruciṣyo jvaradurnāmagrahaṇīpāṇḍurogahā
devadāru smṛtaṃ dāru surāhvaṃ kilimaṃ ca tat
snehaviddhaṃ mahādāru bhadradārvindradāru ca
devakāṣṭhaṃ bhadrakāṣṭhaṃ pūtikāṣṭhaṃ sudāru ca
suradārvindravṛkṣaśca tathaivāmaradāru ca
devadāru rase tiktaṃ snigdhoṣṇaṃ śleṣmavātajit
āmadoṣavibandhādhmānapramehavinivartakam
kattṛṇaṃ sakalaṃ bhūti bhūtidaṃ rohiṣaṃ tṛṇam
dhyāmakaṃ śyāmakaṃ pauraṃ pāṭalaṃ devadaṇḍakam
kattṛṇaṃ śvāsakāsaghnaṃ hṛdrogaśamanaṃ param
visūcyajīrṇaśūlaghnaṃ kaphapittāsranāśanam
kapaṭaṃ ca sumaṅgalyaṃ ciḍā gandhavadhūs tathā
taruṇaṃ taruṇī tārā vātabhūtavināśanī
kaphavātaharā coṣṇā dīpanī raktadoṣajit
guṇṭho vṛttaguṇaḥ śuṇṭhaḥ śṛṅgabhedībhamūlakaḥ
śuṇṭhaṃ kuṇṭhaṃ tṛṇaśuṇṭho vartulaḥ pṛthukandakaḥ
kaṣāyānurasaḥ svāduḥ śītalo mūtrakṛcchrahā
raktapittaharo guṇṭho rajaḥśukraviśodhanaḥ
śṛṅgī karkaṭaśṛṅgī ca kulīrā karkaṭāhvayā
kulīraśṛṅgī vakrā ca mahākoṣā natāṅginī
candrāspadā viṣāṇī ca śṛṅgī vanajamūrdhajā
tiktā karkaṭaśṛṅgī ca guruścordhvasamīrajit
kāsaśvāsārttiyakṣmaghnī vāntitṛṣṇārucīr jayet
ajaśṛṅgī meṣaśṛṅgī sarpadaṃṣṭrā ca vartikā
dvitīyā dakṣiṇāvartā vṛścikālī viṣāṇikā
ajaśṛṅgī himā svāduḥ śophatṛṣṇāvamīr jayet
cakṣuṣyā śvāsahṛdrogaviṣakāsārttikuṣṭhanut
śāliparṇī sthirā saumyā triparṇyatiguhā dhruvā
vidārigandhāṃśumatī dīrghamūlāṃśupattrikā
śāliparṇī rase tiktā gurūṣṇā vātadoṣajit
viṣamajvaramehārśaḥśophasantāpanāśanī
ālakaṃ pālakaṃ dagdhaṃ sabalaṃ bhūmigandhikam
jvalanābhaṃ viśuddhaṃ ca gandhaṃ voṭaṃ kusumbhakam
pṛśniparṇī pṛthakparṇī kalaśī dhāvanī guhā
śṛgālavinnāṅghribalāparṇī kroṣṭukapucchikā
pṛśniparṇī rase svādur laghūṣṇāsratridoṣajit
kāsaśvāsapraśamanī jvaratṛḍdāhanāśinī
sarpānukāriṇī tanvī dīrghaparṇī ca parṇikā
kumudātiguhā caiva viṣaghnī saiva kīrtitā
bṛhatī siṃhikā kāntā vārtākī rāṣṭrikā kulī
viṣadā sthūlakaṇṭākī mahatī tu mahoṭikā
siṃhikā kaphavātaghnī śvāsaśūlajvarāpahā
chardihṛdrogamandāgnim āmadoṣāṃśca nāśayet
kaṇṭakārī tu duḥsparśā kṣudrā vyāghrī nidigdhikā
kaṇṭālikā kaṇṭakinī dhāvanī duṣpradharṣiṇī
kaṇṭakārī kaṭustiktā tathoṣṇā śvāsakāsajit
arucijvaravātāmadoṣahṛdgadanāśinī
kaṇṭakārīdvayaṃ tiktaṃ vātāmakaphakāsajit
kṣudrikāyāḥ phalaṃ jñeyaṃ kaṭu tiktaṃ jvarāpaham
kaṇḍūkuṣṭhakṛmighnaṃ ca kaphavātaharaṃ tathā
lakṣmaṇā kṣetradūtī ca sitasiṃhī kuvārtikā
suśvetā kaṇṭakārī ca durlabhā ca mahauṣadhī
kāsaghnī kṣudramātā ca kvacidvārtākinī viduḥ
vanajā kiṃcid āṭavyā kapaṭā kapaṭeśvarī
malinā malināṅgī ca kaṭuvārttākinīti ca
gardabhī bahuvāhā ca candrapuṣpā priyaṃkarī
vṛntākī vārttikā vṛntā bhaṇṭākī bhaṇṭikā matā
vṛntākaṃ svādu tīkṣṇoṣṇaṃ kaṭupākamapittalam
kaphavātaharaṃ hṛdyaṃ dīpanaṃ śukralaṃ laghu
gokṣuraḥ syādgokṣurako bhakṣakaḥ svādukaṇṭakaḥ
gokaṇṭako bhakṣaṭakaḥ ṣaḍaṅgaḥ kaṇṭakatrikaḥ
śvadaṃṣṭro bṛṃhaṇo vṛṣyastridoṣaśamano'gnikṛt
śūlahṛdrogakṛcchraghnaḥ pramehavinivartakaḥ
bilvaḥ śalāṭuḥ śāṇḍilyo hṛdyagandho mahāphalaḥ
śailūṣaḥ śrīphalaḥ śryāhvaḥ karkaṭaḥ pūtimārutaḥ
lakṣmīphalo gandhagarbhaḥ satyakarmā durāruhaḥ
vātasāro 'rimedaśca kaṇṭakāḍhyo 'sitānanaḥ
bilvamūlaṃ tridoṣaghnaṃ chardighnaṃ madhuraṃ laghu
bilvasya tu phalaṃ bālaṃ snigdhaṃ saṃgrāhi dīpanam
kaṭutiktakaṣāyoṣṇaṃ tīkṣṇaṃ vātakaphāpaham
vidyāttadeva saṃpakvaṃ madhurānurasaṃ guru
vidāhi viṣṭambhakaraṃ doṣahṛt pūtimārutam
agnimantho'gnimathanastarkārī vaijayantikā
vahnimantho 'raṇī ketuḥ śrīparṇī karṇikā jayā
nādeyī vahnimathano dvitīyaś cāgnimanthanaḥ
raktāṅgo manthanaścaiva sa caivāraṇiko mataḥ
tarkārī kaṭukā tiktā tathoṣṇānilapāṇḍujit
śophaśleṣmāgnimāndyāmavibandhāṃśca vināśayet
śyonākaḥ śukanāsaśca kaṭvaṅgo'tha kaṭaṃbharaḥ
mayūrajaṅgho 'ralukaḥ priyajīvaḥ kuṭannaṭaḥ
sa proktaḥ pṛthuśimbaśca ṭiṇṭuko dīrghavṛntakaḥ
bhallūkaḥ śillakaḥ phalguvṛntāko jambuko mataḥ
ṭiṇṭukaḥ śiśirastikto vastirogaharaḥ paraḥ
pittaśleṣmāmavātātīsārakāsārucīrjayet
kāśmaryā kāśmarī hīrā kāśmaryo madhuparṇyapi
śrīparṇī sarvatobhadrā gambhārī kṛṣṇavṛntakā
śrīparṇī svarase tiktā gurūṣṇā raktapittajit
tridoṣaśramadāhārttijvaratṛṣṇāviṣāñjayet
pāṭaloktā tu kumbhīkā tāmrapuṣpāmbuvāsinī
sthālī vasantadūtī syādamoghā kālavṛntikā
pāṭalā tu rase tiktā gurūṣṇā pavanāsrajit
pittahikkāvamīśophakaphārocakanāśinī
dvitīyā pāṭalā śvetā nirdiṣṭā kāṣṭhapāṭalā
sā caiva śvetakumbhīkā kuberākṣī phaleruhā
pāṭalāyāḥ guṇais tadvat kiṃcin mārutakṛd bhavet
jīvakaḥ śṛṅgakaḥ kṣveḍo dīrghāyuḥ kūrcaśīrṣakaḥ
hrasvāṅgaḥ madhuraḥ svāduḥ prāṇadaścirajīvyapi
jīvakaḥ madhuraḥ śīto raktapittānilāñjayet
dāhajvarakṣayān hanti kaphaśukravivardhanaḥ
ṛṣabho durdharo dhīro mātṛko vṛṣabho vṛṣaḥ
viṣāṇī kakudindrākṣo bandhuro gopatistathā
ṛṣabhastu rase svāduḥ pittaraktasamīrahā
kṣayadāhajvarān hanti śleṣmaśukravivardhanaḥ
medā jñeyā maṇicchidrā śalyaparṇī dharāpi ca
mahāmedā devamaṇirvasucchidrā prakīrtitā
medā svādurasā śītā kṣayadāhajvarāpahā
sā pittaṃ tu jayecchukraṃ sakaphaṃ ca vivardhayet
mahāmedā himā svāduḥ kaphaśukravivardhanī
hanti dāhāsrapittāni kṣayavātajvaraiḥ saha
vijayā rañjikā bhaṅgā tandrākṛd bahuvādinī
mādinī mādikā mātuḥ proktā gañjākinistathā
bhaṅgā kaphaharī tiktā grāhiṇī yācanī laghuḥ
tīkṣṇoṣṇā pittalā mohamadavāgvahnivardhinī
kākolī madhurā śuklā kṣīrā dhvāṅkṣolikā smṛtā
vayaḥsthā svādumāṃsī ca vāyasolī ca karṇikā
kākolī svāduśītā ca vātapittajvarāpahā
dāhaghnī kṣayahantrī ca śleṣmaśukravivardhinī
dvitīyā kṣīrakākolī kṣīraśuklā payasvinī
vayaḥsthā kṣīramadhurā vīrā kṣīraviṣāṇikā
ruciṣyā vātapittāsrahṛdrogaśamanī matā
śvāsakāsakṣayaharā vṛṣyā vastiviśodhanī
māṣaparṇī ca kāmbojī kṛṣṇavṛntā mahāsahā
ārdramāṣā siṃhavinnā māṃsamāṣāśvapucchikā
māṣaparṇī rase tiktā śītalā raktapittajit
kaphaśukrakarī svādurhanti dāhajvarānilān
mudgaparṇī kṣudrasahā śimbī mārjāragandhikā
vanajā riṅgaṇī hrasvā śūrpaparṇyāvubhe smṛte
mudgaparṇī himā svādurvātaraktavināśinī
pittadāhajvarān hanti kṛmighnī kaphaśukrakṛt
jīvantī jīvanīyā ca jīvanī jīvavardhanī
māṅgalyanāmadheyā ca śākaśreṣṭhā yaśaskarī
cakṣuṣyā sarvadoṣaghnī jīvantī madhurā himā
śākānāṃ pravarā nyūnā dvitīyā kiṃcideva tu
madhuyaṣṭī ca yaṣṭī ca yaṣṭīmadhu madhusravā
yaṣṭīkaṃ madhukaṃ caiva yaṣṭyāhvaṃ madhuyaṣṭikā
sthalajā jalajānyā tu madhuparṇī madhūlikā
madhuyaṣṭī svādurasā śītā pittavināśinī
vṛṣyā śoṣakṣayaharā viṣachardivināśanī
tallakṣaṇaṃ klītanakaṃ klītanaṃ klītikā ca sā
yaṣṭikāyugalaṃ svādu tṛṣṇāpittāsrajiddhimam
ṛddhirvṛddhiḥ sukhaṃ siddhī rathāṅgaṃ maṅgalaṃ vasu
ṛṣisṛṣṭā yugaṃ yogyaṃ lakṣmīḥ sarvajanapriyā
ṛddhirmadhuraśītā syāt kṣayapittānilāñjayet
raktadoṣaṃ jvaraṃ hanti vardhanī kaphaśukrayoḥ
vidārikā matā śuklā svādukandā śṛgālikā
vṛṣyakandā vidārī ca vṛṣyavallī viḍālikā
vidārī śiśirā svādurguruḥ snigdhā samīrajit
pittāsrajittathā balyā vṛṣyā caiva prakīrtitā
anyā yā kṣīravidārī syādikṣugandhekṣuvallyapi
kṣīravallī kṣīrakandā kṣīraśuklā payasvinī
kṣīravidārikā balyā vātapittaharā ca sā
madhurā bṛṃhaṇī vṛṣyā śītasparśātimūtralā
stanyadoṣasya haraṇī pittaśūlaniṣūdanī
kapikacchūrātmaguptā svayaṃguptā maharṣabhī
lāṅgūlī kaṇḍulā caṇḍā markaṭī durabhigrahā
kapikacchūḥ rase svādustiktā śītānilāpahā
vṛṣyā pittāsrahantrī ca duṣṭavraṇavināśinī
dadhipuṣpī tu khaṭvāṅgī khaṭvā paryaṅkapādikā
ṛṣabhī sā tu kākāṇḍī jñeyā śūkarapādikā
kaphapittaharā gurvī rañjanī vātanāśinī
uṣṇavīryā svādurasā kākāṇḍī māṣavadbhavet
śitivāraḥ sūcipatraḥ sūcyāhvaḥ suniṣaṇṇakaḥ
śrīvārakaḥ śitivaraḥ svastikaḥ kukkuṭaḥ śikhī
śitivārastu saṃgrāhī kaṣāyaḥ sarvadoṣajit
hṛdrogaplīhagulmārśobastiśuddhikaraḥ paraḥ
pāṣāṇabhedako'śmaghnaḥ śilābhedo'śmabhedakaḥ
sa caivopalabhedaśca nagabhid dṛṣad aśmajit
aśmabhedo himastiktaḥ śarkarāśiśnaśūlajit
hṛdrogaplīhagulmārśobastiśuddhikaraḥ paraḥ
śrāvaṇī syānmuṇḍitikā bhikṣuḥ śravaṇaśīrṣikā
śravaṇāhvā pravrajitā parivrājī tapodhanā
mahāśrāvaṇikā muṇḍī lobhanīyā tathānyakā
kadambapuṣpikā proktā chinnagranthinikā ca sā
muṇḍikā kaṭutiktā syādanilāsravināśinī
āmārucighnyapasmāragaṇḍaślīpadanāśinī
sārivā śāradā gopā gopavallī pratānikā
gopakanyā latāsphotā śvetoktā kāṣṭhasārivā
sārivānyā kṛṣṇamūlī kṛṣṇā candanasārivā
bhadrā candanagopā tu candanā kṛṣṇavallyapi
sārive dve tu madhure kaphavātāsranāśane
kuṣṭhakaṇḍūjvarahare mehadurgandhināśane
kṛṣṇamūlī tu saṃgrāhiśiśirā kaphavātajit
tṛṣṇārucipraśamanī raktapittaharā smṛtā
vākucī somarājī tu somavallī suvallyapi
avalgujā kṛṣṇaphalā saiva pūtiphalā matā
candralekhendulekhā ca śaśilekhā matā ca sā
pūtikarṇī kālameṣī durgandhā kuṣṭhanāśinī
vākucī śītalā tiktā śleṣmakuṣṭhakṛmīñjayet
rasāyanopayuktā ca rucimedhāvivardhanī
madanaḥ śalyako rāṭhaḥ piṇḍī piṇḍītakaḥ phalaḥ
gālavaḥ karahāṭaśca chardano viṣapuṣpakaḥ
madanaḥ kaṭukastiktastathā coṣṇo vraṇāpahaḥ
śleṣmajvarapratiśyāyagulmeṣu vidradhīṣu ca
śophadoṣāpaho vastau vamane ceha śasyate
kaṭukālāmbunī tumbī lambā piṇḍaphalā ca sā
ikṣvākuḥ kṣatriyavarā tiktabījā mahāphalā
kāsaśvāsacchardiharo viṣārte kaphakarśite
ikṣvākurvamane śastaḥ pratāmyati ca mānave
kaṭutumbī kaṭustiktā vātakṛcchvāsakāsajit
kaphaghnī śodhanī śophavraṇaśūlaviṣāpahā
jīmūtako devatāḍo vṛttakośo garāgarī
proktākhuviṣahā veṇī devadālī ca tāḍakā
jīmūtako jvaraśvāsakāsahidhmārucikṣaye
śophapāṇḍuviṣadhvaṃsī gareṣu vamane hitaḥ
trapusaṃ kaṭukaṃ tiktaṃ vipāṇḍur hastiparṇinī
dīrghaparṇī mūtraphalā latākarkaṭikāpi ca
trapusaṃ chardihṛt proktaṃ vastiviśodhanam
urvāruḥ karkaṭī proktā vyālapattrā ca lomaśā
sthūlā toyaphalā caiva hastidantaphalā muniḥ
urvārukaṃ pittaharaṃ suśītalaṃ mūtrāmayaghnaṃ madhuraṃ rucipradam
saṃtāpamūrcchāpaharaṃ sutṛptidaṃ vātaprakopāya ghanaṃ tu sevitam
vālukaṃ kāṇḍakaṃ vālu tacchītaṃ madhuraṃ guru
raktapittaharaṃ bhedi laghūṣṇaṃ pakvam agnikṛt
śīrṇavṛntaṃ citraphalaṃ vicitraṃ pītavarṇakam
śīrṇavṛntaṃ laghu svādu bhedyuṣṇaṃ vahnipittakṛt
cirbhaṭaṃ dhenudugdhaṃ ca jñeyaṃ gorakṣakarkaṭī
cirbhaṭaṃ madhuraṃ rūkṣaṃ guru pittakaphāpaham
ḍaṅgarī ḍāṅgarī caiva dīrghorvāruśca ḍaṅgariḥ
ḍāṅgārī nāgaśuṇḍī ca gajadantaphalā muniḥ
ḍaṅgarī śītalā rucyā dāhapittāsradoṣajit
śoṣahṛt tarpaṇī balyā jāḍyahā mūtrarodhanut
kūṣmāṇḍikā kumbhaphalā tathā sthiraphalā matā
kūṣmāṇḍī somasṛṣṭā ca pītikā ca bṛhatphalā
vallīphalānāṃ pravaraṃ kūṣmāṇḍaṃ vātapittajit
vastiśuddhikaraṃ vṛṣyaṃ hṛdyaṃ cetovikārajit
vandhyakarkoṭakī devī manojñā ca kumārikā
nāgāriḥ sarpadamanī viṣakaṇṭakinī tathā
vijñeyā nāgadamanī sarvabhūtapramardinī
vandhyāputrapradā caiva jñeyā yogeśvarī tathā
karkoṭakī svāduphalā manojñā ca kumārikā
avandhyā caiva devī ca viṣapraśamanī tathā
karkoṭakīyugaṃ tiktaṃ hanti śleṣmaviṣadvayam
madhunā ca śiroroge kandastasyāḥ praśasyate
dhāmārgavaḥ kośaphalā rājakośātakī tathā
karkoṭakī pītapuṣpā mahājālinirucyate
mahākośātakī tvanyā hastighoṣā mahāphalā
dhāmārgavo gadeṣviṣṭaḥ sthireṣu ca mahatsu ca
kośātakī sutiktoṣṇā pakvāmāśayaśodhinī
kāsagulmodaragare vāte śleṣmāśayasthite
kaphe ca kaṇṭhavaktrasthe kaphasaṃcayaneṣu ca
anyā svādus tridoṣaghnī jvarasyānte hitā smṛtā
kośātakī kṛtacchidrā jālinī kṛtavedhanī
kṣveḍā sutiktā ghaṇṭālī mṛdaṅgaphalikā matā
kṣveḍastiktaḥ kaṭustīkṣṇo 'pragāḍhaśca praśasyate
kuṣṭhapāṇḍvāmayaplīhaśophagulmagarādiṣu
aśmantakaścandrakastu kuddālī cāmlapattrakaḥ
ślakṣṇatvaṅ mālukāparṇaḥ smṛto yamalapattrakaḥ
aśmantakaḥ kaṣāyastu himaḥ pittakaphāpahaḥ
madhuraḥ śītasaṃgrāhī dāhatṛṣṇāpramehajit
kovidāre'tha kuddālaḥ kumbhāraḥ kuṇḍalī kulī
tāmrapuṣpaścamariko mahāyamalapattrakaḥ
kovidāraḥ kaṣāyastu saṃgrāhī vraṇaropaṇaḥ
gaṇḍamālāgudabhraṃśaśamanaḥ kuṣṭhakeśahā
āvartakī bindukinī vibhāṇḍī pītakīlakā
carmaraṅgā pītapuṣpā mahājālinirucyate
āvartakī ca kuṣṭhaghnī sordhvādhodoṣanāśanī
kaṣāyā śītalā vṛṣyā tridoṣaghnyatisārajit
śophagulmodarānāhakṛmijālavināśinī
śaṇapuṣpī bṛhatpuṣpī sā coktā śaṇaghaṇṭikā
mahāśaṇo mālyapuṣpī vamanī kaṭutiktakā
śaṇapuṣpī rase tiktā vamanī kaphapittajit
vātaghnī kaṇṭhahṛdrogamukharogavināśinī
bimbī raktaphalā tuṇḍī tuṇḍikeraphalā ca sā
oṣṭhopamaphalā golhā pīluparṇī ca tuṇḍikā
tuṇḍikā kaphapittāsṛkśophapāṇḍujvarāpahā
śvāsakāsāpahā tajjaṃ phalaṃ vātakaphāvaham
harītakyabhayā pathyā prapathyā pūtanāmṛtā
jayāvyathā haimavatī vayaḥsthā cetakī śivā
prāṇadā nandinī caiva rohiṇī vijayā ca sā
kaṣāyāmlā ca kaṭukā tiktā madhurasānvitā
iti pañcarasā pathyā lavaṇena vivarjitā
amlabhāvājjayedvātaṃ pittaṃ madhuratiktakāt
kaphaṃ rūkṣakaṣāyatvāttridoṣaghnī tato'bhayā
prapathyā lekhanī laghvī medhyā cakṣurhitā sadā
mehakuṣṭhavraṇacchardiśophavātāsrakṛcchrajit
vātānulomanī hṛdyā sendriyāṇāṃ prasādanī
saṃtarpaṇakṛtānrogānprāyo hanti harītakī
tṛṣṇāyāṃ mukhaśoṣe ca hanustambhe galagrahe
navajvare tathā kṣīṇe garbhiṇyāṃ na praśasyate
harasya bhavane jātā haritā ca svabhāvataḥ
sarvarogāṃśca ca harate tena khyātā harītakī
vibhītakaḥ karṣaphalo vāsanto'kṣaḥ kalidrumaḥ
saṃvartako bhūtavāsaḥ kalkihāryo baheḍakaḥ
vibhītakaḥ kaṭuḥ pāke laghurvaisvaryajitsaraḥ
kāsākṣivaktrarogaghnaḥ keśavṛddhikaraḥ paraḥ
vayaḥsthāmalakaṃ vṛṣyaṃ jātīphalarasaṃ śivam
dhātrīphalaṃ śrīphalaṃ ca tathāmṛtaphalaṃ smṛtam
kaṣāyaṃ kaṭutiktāmlaṃ svādu cāmalakaṃ himam
saraṃ tridoṣahṛd vṛṣyaṃ jvaraghnaṃ ca rasāyanam
hanti vātaṃ tadamlatvātpittaṃ mādhuryaśaityataḥ
kaphaṃ rūkṣakaṣāyatvātphalaṃ dhātryāstridoṣajit
prācīnāmalakaṃ prācīnāraṅgaṃ raktakaṃ matam
tatpakvaṃ pittakaphakṛd durjaraṃ guru vātajit
āragvadho dīrghaphalo vyādhihā caturaṅgulaḥ
ārevatastathā karṇī karṇikāro'tha recanaḥ
āragvadho rase tikto gurūṣṇaḥ kṛmiśūlanut
kaphodarapramehaghnaḥ kṛcchragulmatridoṣajit
karṇikāro rājavṛkṣaḥ pragrahaḥ kṛtamālakaḥ
ārogyaśimbī śampāko vyādhighāto vyathāntakaḥ
kṛtamālo laghuḥ śītaḥ pittaghno madhuraḥ saraḥ
tatphalaṃ madhuraṃ balyaṃ vātapittāmajitsaram
dantī śīghrā nikumbhā syād upacitrā mukūlakaḥ
tathodumbaraparṇī ca viśalyā ca ghuṇapriyā
dantī tīkṣṇoṣṇakaṭukā kaphavātodarāñjayet
arśovraṇāśmarīśūlān hanti dīpanaśodhanī
varaṇī ca varāṅgī ca tathaiva ca jayāvahā
āvartakī keśaruhā tathaiva viṣabhadrikā
varaṇī tu rase tiktā śūlatvagdoṣanāśinī
kaphavātodarārśāṃsi hanti dīpanaśodhanī
recako jayapālaśca sārakastintiḍīphalam
dantībījaṃ maladrāvī nikumbho bījarecakaḥ
kumbhībījaṃ nikumbhāhvabījaṃ tat kumbhinīphalam
jepālaḥ kaṭuruṣṇaśca kṛmihārī virecanaḥ
dīpanaḥ kaphavātaghno jaṭharāmayanāśanaḥ
dravantī śambarī citrā nyagrodhā mūṣakāhvayā
pratyakśreṇī vṛṣā caṇḍā putraśreṇyākhuparṇikā
dravantī grahaṇītṛṣṇātridoṣaśamanī hitā
abhiṣyaṇṇatanau granthyāṃ pramehe jaṭhare gare
kaphapittāmaye pāṇḍau kṛmikoṣṭhabhagaṃdare
dravantī hṛdrogaharā kaphakṛmivināśinī
nīlinī nīlikā kālā grāmyā dolā viśodhanī
tutthā śrīphalikā mocā bhāravāhī ca rañjanī
nīlī tiktā rase coṣṇā kaṭivātakaphāpahā
keśyā viṣodaraṃ hanti vātāsṛkkṛmināśinī
snuk snuhī ca mahāvṛkṣo guḍā nistriṃśapattrakaḥ
samantadugdhā gaṇḍīraḥ sehuṇḍo vajrakaṇṭakaḥ
sehuṇḍastu rase tikto gurūṣṇaḥ kaphavātajit
duṣṭavraṇāśmarīṃ hanti tathā vātaviśodhanaḥ
snuhīkṣīraṃ viṣādhmānagulmodaraharaṃ param
sātalā saptalā sārī vidulā vimalāmalā
bahuphenā carmakaṣā phenā dīptā marālikā
sātalā śodhanī tiktā kaphapittāsradoṣanut
śophodarādhmānaharā kiṃcinmārutakṛdbhavet
kṣīriṇī kāñcanakṣīrī kaṭuparṇī ca karṣaṇī
tiktadugdhā haimavatī hemadugdhā himāvatī
tiktā tu kāñcanakṣīrī pittakṛmiviṣāpahā
śodhanī doṣasaṃghātaśamanī raktapittajit
svarṇakṣīrī svarṇadugdhā suvarṇakṣīrikāpi ca
hemāhvā kanakakṣīrī hemakṣīrī ca kāñcanī
kṣīriṇīyugalaṃ tiktaṃ kṛmipittakaphāpaham
śyāmā trivṛnmālavikā masūravidalā ca sā
kālārdhacandrā pālindī suṣeṇī kālameṣyapi
trivṛtā kaṭur uṣṇā tu kṛmiśleṣmodarajvarān
śophapāṇḍvāmayaplīhān hanti śreṣṭhā virecane
śuklabhaṇḍī tribhaṇḍī syāt kākākṣī saralā trivṛt
sarvānubhūtistripuṭā tryasrā kumudagandhinī
kaṣāyā madhurā coṣṇā vipāke kaṭukā trivṛt
kaphapittapraśamanī rūkṣā cānilakopanī
aindrīndravāruṇīndrāhvāthendravārur mṛgādanī
gavādanī kṣudraphalā vṛṣabhākṣī gavākṣyapi
indravāruṇikātyuṣṇā recanī kaṭukā tathā
kṛmiśleṣmavraṇān hanti hanti sarvodarāṇyapi
anyendravāruṇī proktā viśālā ca mahāphalā
ātmarakṣā citraphalā trapusī trapusā ca sā
indravārudvayaṃ tiktaṃ kaṭu pāke rase laghu
vīryoṣṇaṃ kāmalāpittakaphaślīpadanāśanam
śvetapuṣpī mṛgākṣī ca mṛgairvārur mṛgādanī
hastidantī nāgadantī vāruṇī gajacirbhaṭā
kaṇṭharogāpacīśvāsakāsaplīhakaphodarān
mūḍhagarbhaṃ ca harati kuṣṭhaduṣṭavraṇāñjayet
trāyamāṇā kṛtatrāṇā trāyantī trāyamāṇakā
baladevā balabhadrā vārṣikī girisānujā
trāyantī kaphapittāsragulmajvaraharā matā
uṣṇā kaṭukaṣāyā ca sūtikāśūlanāśinī
yavatiktā śaṅkhinī tu dṛḍhapādā visarpiṇī
nākulī cākṣapīḍā ca netramīlā yaśaskarī
śatapuṣpā miśirghoṣā pītikā mādhavī śiphā
aticchatrā tvavākpuṣpī śatāhvā kāravī smṛtā
śatāhvā kaṭukā tiktā snigdhoṣṇā śleṣmavātajit
jvaranetravraṇān hanti bastikarmaṇi śasyate
śatapuṣpādalaṃ coktaṃ vṛṣyaṃ rudhiragulmajit
vātaghnaṃ dīpanaṃ stanyaṃ pittakṛt rucidāyakam
miśreyā tālaparṇī tu tālapatrī miśistathā
śāleyaḥ sa ca śālīno nāmnā śītaśivo mataḥ
tiktā svāduhimā vṛṣyā durnāmakṣayajinmiśiḥ
kṣatakṣīṇahitā balyā vātapittāsradoṣajit
vacogragandhā golomī jaṭilogrā ca lomaśā
anyā śvetavacā medhyā ṣaḍgranthā haimavatyapi
vāmanī kaṭutiktoṣṇā vātaśleṣmarujāpahā
kaṇṭhyā medhyā ca kṛmihṛdvibandhādhmānaśūlanut
vacādvayaṃ tu kaṭukaṃ rūkṣoṣṇaṃ malamūtralam
dīpanaṃ kaphavātaghnaṃ medhyāyuṣyaṃ ca pācanam
jantughnaṃ cogragandhaṃ ca syāllaghu kaṇṭhāsyarogajit
hapuṣā vipuṣā visrā visragandhātigandhikā
aparā cāśvatthaphalā kacchūghnī dhvāṅkṣanāśinī
hapuṣā kaṭutiktoṣṇā gururvātabalāsajit
arśāṃsi gulmaśūlāni hanti jantūdaraiḥ saha
viḍaṅgā jantuhantrī ca kṛmighnī citrataṇḍulā
taṇḍulī kṛmihāmoghā kairalī mṛgagāminī
rūkṣoṣṇaṃ kaṭukaṃ pāke laghu vātakaphāpaham
īṣattiktaṃ viṣān hanti viḍaṅgaṃ kṛmināśanam
kuṭajaḥ kauṭajaḥ kauṭo vatsako girimallikā
kaliṅgo mallikāpuṣpa indravṛkṣo'tha vṛkṣakaḥ
kuṭajaḥ kaṭukastiktaḥ kaṣāyo rūkṣaśītalaḥ
kuṣṭhātīsārapittāsragudajāni vināśayet
phalāni tasyendrayavāḥ śakrāhvāḥ syuḥ kaliṅgakāḥ
tathā vatsakabījāni proktā bhadrayavāstathā
śakrāhvāḥ kaṭutiktoṣṇās tridoṣaghnāśca dīpanāḥ
raktārśāṃsyatisāraṃ ca ghnanti śūlavamīstathā
yavakṣāraḥ smṛtaḥ pākyo yavajo yavaśūkajaḥ
yavāhvaḥ śūkajo yavyo yāvaśūko yavāgrajaḥ
yavakṣāraḥ kaṭūṣṇaśca kaphavātodarārtijit
āmaśūlāśmarīkṛcchraviṣadoṣaharaḥ saraḥ
uṣṇo virūkṣaṇastīkṣṇo dīpanaḥ kaphavātajit
pittāsradūṣaṇo hṛdyo yavajaḥ kṣāra ucyate
kṣāro'nyaḥ svarjikākṣāraḥ svarjikātha suvarcikā
suvarcikaḥ suvarco'tha sukhavarcaḥ sa eva ca
svarjikoṣṇā kaṭuḥ kṣārarasā vātakaphau jayet
gulmādhmānakṛmīn hanti medojaṭharanāśinī
ṭaṅkaṇaṣṭaṅkaṇakṣāro mālatīrasasambhavaḥ
drāvī drāvaṇakaścaiva lohānāṃ śuddhikārakaḥ
kathitaṣṭaṅkaṇakṣāraḥ kaṭūṣṇaḥ kaphanāśanaḥ
sthāvarādiviṣaghnaś ca kāsaśvāsāpahārakaḥ
virūkṣaṇo'nilaharaḥ śleṣmahā pittadūṣaṇaḥ
agnidīptikarastīkṣṇaṣṭaṅkaṇakṣāra ucyate
saindhavaṃ sindhu sindhūtthaṃ nādeyaṃ sindhujaṃ śivam
śuddhaṃ śītaśivaṃ cānyanmaṇimanthaṃ śilātmakam
saindhavaṃ śiśiraṃ snigdhaṃ laghu svādu tridoṣajit
hṛdyaṃ hṛnnetrarogaghnaṃ vraṇarocakanāśanam
saindhavaṃ svādu cakṣuṣyaṃ vṛṣyaṃ rocanadīpanam
avidāhi vibandhaghnaṃ sukhadaṃ syāttridoṣajit
viḍaṃ kṛtrimakaṃ dhūrtaṃ kṣāraṃ drāviḍamāsuram
supākyaṃ khaṇḍalavaṇaṃ kṛtakaṃ ceti nāmataḥ
sakṣāraṃ dīpanaṃ śūlahṛdrogakaphanāśanam
rocanaṃ tīkṣṇamuṣṇaṃ ca viḍaṃ vātānulomanam
akṣaṃ sauvarcalaṃ proktaṃ rucakaṃ hṛdyagandhakam
tilakaṃ kṛṣṇalavaṇaṃ tatkālalavaṇaṃ smṛtam
laghu sauvarcalaṃ pāke vīryoṣṇaṃ viśadaṃ kaṭu
gulmaśūlavibandhaghnaṃ hṛdyaṃ surabhi rocanam
audbhidaṃ pāṃśulavaṇaromakaṃ vasukaṃ vasu
ūṣaraṃ pāṃsavakṣāramaurvaṃ sārvaguṇaṃ tathā
laghu tīkṣṇoṣṇamutkledi sūkṣmaṃ vātānulomanam
satiktaṃ kaṭukaṃ kṣāraṃ vidyāt lavaṇamaudbhidam
sāmudralavaṇaṃ prāhuḥ kṣāraṃ ca śiśiraṃ tathā
samudrajaṃ sāgarajaṃ lavaṇodadhisambhavam
sāmudralavaṇaṃ pāke nātyuṣṇamavidāhi ca
bhedanaṃ snigdhamīṣacca śūlaghnaṃ nātipittalam
hiṅgu rāmaṭhamatyugraṃ jantughnaṃ bhūtanāśanam
agūḍhagandhaṃ bāhlīkaṃ jaraṇaṃ sūpadhūpanam
hiṅgūṣṇaṃ kaṭukaṃ hṛdyaṃ saraṃ vātakaphau kṛmīn
hanti gulmodarādhmānabandhaśūlahṛdāmayān
hiṅgupattrī tu kavarī pṛthvīkā pṛthulā pṛthuḥ
bāṣpikā dīrghikā tanvī bilvikā dārupattrikā
bāṣpikā kaṭutīkṣṇoṣṇā hṛdyā vātakaphāpahā
kṛmiplīhavibandhārśogulmahṛdvastiśūlanut
nāḍīhiṅgu palāśākhyā jantukā rāmaṭhī ca sā
vaṃśapattrī veṇupattrī piṇḍā hiṅguśivāṭikā
nāḍīhiṅgu kaṭūṣṇaṃ ca kaphavātātiśāntikṛt
viṣṭambhanavibandhāmadoṣaghnaṃ dīpanaṃ param
tumburuḥ saurabhaḥ sauro vanajaḥ sānujo dvijaḥ
tīkṣṇavalkastīkṣṇaphalastīkṣṇapattro mahāmuniḥ
tumburuḥ kaṭutīkṣṇoṣṇaḥ kaphamārutaśūlajit
apatantrodarādhmānakṛmighno vahnidīpanaḥ
sūkṣmailā drāviḍī tutthā koraṅgī bahulā truṭiḥ
elā kapotavarṇā ca candrabālā ca niṣkuṭī
candanaṃ gandhasāraṃ ca mahārhaṃ śvetacandanam
bhadraśriyaṃ malayajaṃ gośīrṣaṃ tilaparṇakam
śrīkhaṇḍaṃ śītalaṃ svādu tiktaṃ pittavināśanam
raktaprasādanaṃ vṛṣyamantardāhāpahārakam
pittāsraviṣatṛḍdāhakṛmighnaṃ guru rūkṣaṇam
sarvaṃ satiktamadhuraṃ candanaṃ śiśiraṃ param
raktacandanamapyanyallohitaṃ haricandanam
raktasāraṃ tāmrasāraṃ nirdiṣṭaṃ kṣudracandanam
raktacandanamapyāhū rakṣoghnaṃ tiktaśītalam
raktodrekaharaṃ hanti pittakopaṃ sudāruṇam
kucandanaṃ pataṅgaṃ ca raktakāṣṭhaṃ suraṅgakam
pattrāṅgaṃ paṭṭarāgaṃ ca paṭṭarañjanameva ca
svādu pākarase śītaṃ śleṣmalaṃ nātipittalam
kucandanaṃ tu tiktaṃ syātsugandhi vraṇaropaṇam
kālīyakaṃ tu pītaṃ syāttathā nārāyaṇapriyam
malayotthaṃ pītakāṣṭhaṃ caturthaṃ haricandanam
kālīyakaṃ pavitrāḍhyaṃ śītalaṃ raktapittajit
atha barbarikaṃ śvetaṃ nirgandhaṃ barbarodbhavam
pittāsṛkkaphadāhaghnaṃ kṛmighnaṃ guru rūkṣaṇam
sarvāṇyetāni tulyāni rasato vīryatastathā
gandhena tu viśeṣaḥ syāt pūrvaṃ śreṣṭhatamaṃ guṇaiḥ
kuṅkumaṃ rudhiraṃ raktamasṛgasraṃ ca pītakam
kāśmīraṃ cāru bāhlīkaṃ saṃkocaṃ piśunaṃ varam
kuṅkumaṃ kaṭukaṃ tiktamuṣṇaṃ śleṣmasamīrajit
vraṇadṛṣṭiśirorogaviṣahṛt kāyakāntikṛt
uśīraṃ cāmṛṇālaṃ syādabhayaṃ samagandhikam
raṇapriyaṃ vīrataru vīraṃ vīraṇamūlakam
uśīraṃ śītalaṃ tiktaṃ dāhakāntiharaṃ ca tat
vātaghnaṃ jvaratṛṇmehanudraktaṃ hanti yogataḥ
uśīraṃ svedadaurgandhyapittaghnaṃ snigdhatiktakam
priyaṅguḥ priyavallī ca phalinī kaṅgunī priyā
vṛttā govandanī śyāmā kārambhā varṇabhedanī
priyaṅguḥ śītalā tiktā mohadāhavināśinī
jvaravāntiharā raktamudriktaṃ ca prasādayet
tūṇis tūṇīkaṇaḥ pītatūṇikaḥ kanakastathā
kuṭherakaḥ kāntalako nandivṛkṣo'tha nandikaḥ
tūṇī tridoṣahṛdvṛṣyaḥ kaṇḍūkuṣṭhavraṇāpahaḥ
gaṇḍamālāpaharaṇaḥ sannipātanikṛntanaḥ
rocanā piṅgalā piṅgā medhyā gaurī ca gomatī
māṅgalyā vandanīyāgryā pāvanī rucirā ruciḥ
rocanā pācanī śītā viṣanetrarujo jayet
saubhāgyakaraṇī bhūtagrahadoṣaṃ ca nāśayet
turuṣko yāvanaḥ kalkaḥ piṇyākaḥ piṇḍitaḥ kapiḥ
kapijaḥ kṛtrimo dhūmro dhūmravarṇaśca silhakaḥ
sugandhiḥ kṛtakaścaiva yuktiyuktaśca piṇḍakaḥ
kapitailamiti khyātaṃ tathā piṅgalanāmakam
turuṣkaḥ kaṭutiktoṣṇaḥ snigdho vātabalāsajit
svāduśca kaṭukaḥ pāke surabhirdevatāpriyaḥ
agaru pravaraṃ lohaṃ kṛmijagdhamanāryakam
kṛṣṇāgaru svādvagaru yogajaṃ viśvarūpakam
kaṭutiktoṣṇamaguru snigdhaṃ vātakaphāpaham
śrutinetrarujaṃ hanti māṅgalyaṃ kuṣṭhanutparam
kāleyakaṃ sasāraṃ ca pītavarṇaṃ ca śabdataḥ
varṇaprasādanaṃ caiva laghucandanameva ca
kastūrikā mṛgamado mṛganābhirmṛgāṇḍajā
mārjārī vedhamukhyā ca madanī gandhacelikā
kastūrikā rase tiktā kaṭuḥ śleṣmānilāpahā
viṣaghnī doṣaśamanī mukhaśoṣaharā parā
karpūraḥ śītalarajaḥ śītābhraḥ sphaṭiko himaḥ
candras tuṣāras tuhinaḥ śaśīndurhimavālukaḥ
karpūraṃ kaṭutiktaṃ ca madhuraṃ śiśiraṃ viduḥ
tṛṇmedoviṣadoṣaghnaṃ cakṣuṣyaṃ madakārakam
jātipatrī jātikośā sumanaḥpattrikāpi ca
mālatīpattrikā caiva proktā sā malanāśinī
jātipatrī kaṭūṣṇā syātsurabhiḥ kaphanāśinī
vaktradaurgandhyahṛdvarṇyā viṣahṛt kāyaśāntidā
jātīphalaṃ jātisasyaṃ śālūkaṃ mālatīphalam
madaśauṇḍaṃ jātiśṛṅgaṃ puṭaṃ saumanasaṃ phalam
jātīphalaṃ kaṣāyoṣṇaṃ kaṭu kaṇṭhāmayārtijit
vātātisāramehaghnaṃ laghu vṛṣyaṃ ca dīpanam
kaṅkolakaṃ kṛtaphalaṃ kolakaṃ kaṭukaṃ phalam
cūrṇaṃ kandaphalaṃ dvīpamaricaṃ mādhavocitam
kaṅkolaṃ kaṭutiktoṣṇaṃ vaktravairasyanāśanam
mukhajāḍyaharaṃ rucyaṃ vātaśleṣmaharaṃ param
syātpūgaphalamudvegaṃ sraṃsi ghoṇṭāphalaṃ smṛtam
cikkaṇaṃ cikkaṇā cikkā guvākaḥ khapuraṃ ca tat
bhedi saṃmohakṛt pūgaṃ kaṣāyaṃ svādu rocanam
kaphapittaharaṃ rūkṣaṃ vaktrakledamalāpaham
lavaṅgaṃ devakusumaṃ bhṛṅgāraṃ śikharaṃ lavam
divyaṃ candanapuṣpaṃ ca śrīpuṣpaṃ vārisambhavam
lavaṅgakusumaṃ hṛdyaṃ śītalaṃ pittanāśanam
cakṣuṣyaṃ viṣahṛt vṛṣyaṃ māṅgalyaṃ mūrdharogahṛt
nalikā vidrumalatā kapotacaraṇā nalī
suṣirā dhamanī śūnyā nirmathyā nartakī naṭā
nalikā raktapittaghnī cakṣuṣyā viṣanāśinī
nalikā vātalā tiktā gurvī ca madhurā himā
māṃsī kṛṣṇajaṭā hiṃsrā naladā jaṭilā miśī
jaṭā ca piśitā peśī kravyādī ca tapasvinī
māṃsī svādukaṣāyā syātkaphapittāsranāśinī
viṣamārutahṛdbalyā tvacyā kāntiprasādanī
dvitīyā gandhamāṃsī syāt keśī bhūtajaṭā smṛtā
piśācī pūtanā keśī bhūtakeśī ca lomaśā
māṃsīdvayaṃ kaṣāyaṃ ca varṇyaṃ pittakaphāpaham
rakṣoghnaṃ ca sugandhi syād vātaghnaṃ keśyamuttamam
kuṣṭhaṃ rogo'gado vyādhirutpalaṃ pākalaṃ rujā
vāpyaṃ vānīrajaṃ rāmaṃ kauberaṃ pāribhadrakam
kuṣṭhaṃ kaṭūṣṇaṃ tiktaṃ syāt kaphamārutaraktajit
tridoṣaviṣakaṇḍūṃśca kuṣṭharogāṃśca nāśayet
reṇukā rājaputrī ca nandinī kapilā dvijā
kapilolā pāṇḍuputrī smṛtā kauntī hareṇukā
reṇukā śiśirātyantā tṛṣṇāṃ kaṇḍūṃca nāśayet
viṣaghnī dāhadaurbalyamunmūlayati yojitā
tagaraṃ kuṭilaṃ vakraṃ dīnaṃ jihmaṃ nataṃ śaṭham
kālānusāryam anṛju kuñcitaṃ nahuṣaṃ nṛpam
tagaraṃ syāt kaṣāyoṣṇaṃ snigdhaṃ doṣatrayapraṇut
dṛkśīrṣaviṣadoṣaghnaṃ bhūtāpasmāranāśanam
pariplavaṃ plavaṃ vanyaṃ gopuṭaṃ syātkuṭannaṭam
sitapuṣpaṃ dāśapuraṃ gonardaṃ jīrṇapuṣpakam
pariplavaṃ sugandhi syātprasvedamalakaṇḍujit
jayedvātakaphau cāpi medhyaṃ kāntipradaṃ bhavet
nakhaḥ kararuhaḥ śilpī karajo'tha khuraḥ śaphaḥ
śuktiḥ śaṅkhaścalaḥ kośī hanurnāgahanuḥ sahaḥ
nakhaṃ kaṭukamuṣṇaṃ ca viṣaṃ hanti prayojitam
kuṣṭhāni sādayatyeva kaphaṃ khaṇḍayati kṣaṇāt
nakhamanyad vyāghranakhaṃ puṭaṃ vyāghrāyudhaṃ matam
asraṃ vyāghratalaṃ pādaṃ kūṭasthaṃ vajrakārakam
vyāghranakhastu tiktoṣṇaḥ kaṣāyaḥ kaphavātajit
kaṇḍūkuṣṭhavraṇaghnaśca varṇyaḥ saugandhyadaḥ paraḥ
spṛkkāsṛgbrāhmaṇī devī mālālī koṭikā matā
pañcamuṣṭirdevaputrī nirmālyā piśunā vadhūḥ
spṛkkā śītā sugandhā syāt tṛṣṇāṃ muṣṇāti yojitā
viṣaṃ hanti hinastyeva dāhaṃ dehasamudbhavam
spṛkkā sugandhā kuṣṭhaghnī daurgandhyasvedanāśinī
bolaṃ gandharasaṃ piṇḍaṃ nirlohaṃ barbaraṃ rasam
gopakaṃ nālikaṃ pauraṃ viṣaṃ gandharasaṃ viduḥ
bolaṃ tiktaṃ himaṃ raktamudriktaṃ hanti yogataḥ
kaphapittāmayān hanti pradarādirujāpaham
damanaḥ pāṇḍurāgaḥ syāt dāntaḥ gandhotkaṭo muniḥ
puṇḍarīko brahmajaṭastapasvī ṛṣiputrakaḥ
damanaḥ syādrase tikto viṣaghno bhūtadoṣanut
tridoṣaśamano hṛdyaḥ kaṇḍūkuṣṭhāpahaḥ smṛtaḥ
damano'nyo damaḥ śāntaḥ ṛṣir damavaśānvitaḥ
kṣamāśāntiparaḥ sādhuḥ sādhukaḥ sādhugandhikaḥ
murā gandhavatī daityā gandhāḍhyā gandhamālinī
surabhir bhūrigandhā ca kuṭī gandhakuṭī smṛtā
murātyantaṃ bhavecchītā tiktā surabhigandhinī
kṣiṇoti kṣatapuñjāṃśca pittaśāntiṃ niyacchati
sthauṇeyakaṃ barhicūḍaṃ śukapuṣpaṃ śukacchadam
vikarṇaṃ śukabarhaṃ ca haritaṃ śīrṇaromakam
sthauṇeyaṃ kaphavātaghnaṃ sugandhi kaṭutiktakam
pittaprakopaśamanaṃ balapuṣṭivivardhanam
corakaḥ śaṅkitaścaṇḍā duṣpattraḥ kṣemako ripuḥ
gaṇahāsaḥ kopanakaḥ kitavaḥ phalacorakaḥ
corakaḥ śiśiro'tyantaṃ viṣaraktāntakārakaḥ
kuṣṭhakaṇḍūvraṇān hanti kṣaṇād doṣān prayogataḥ
corakaścogragandhaśca tiktaḥ kṛmisamīrajit
śaileyaṃ palitaṃ vṛddhaṃ jīrṇaṃ kālānusāryakam
sthaviraṃ ca śilādadru śilāpuṣpaṃ śilodbhavam
śaileyakaṃ himaṃ proktaṃ dāhajidviṣanāśanam
raktadoṣaharaṃ caiva kaṇḍūnirmūlanaṃ smṛtam
śaileyaṃ tiktakaṃ śītaṃ sugandhi kaphapittajit
dāhatṛṣṇāvamiśvāsavraṇadoṣavināśanam
elavālukam ālūkaṃ vālukaṃ harivālukam
elvālukaṃ kapitthaṃ syāddurvarṇaṃ prasaraṃ dṛḍham
elavāluḥ sugandhiḥ syācchīto'tyantaṃ prakīrtitaḥ
viṣavidhvaṃsano 'tyugrakaṇḍūkuṣṭhavraṇāntakṛt
saralaḥ pūtikāṣṭhaṃ ca cīḍā pūtidrumo mataḥ
dīpavṛkṣaḥ snigdhadāruḥ prokto mārīcapattrakaḥ
saralaḥ snigdhatiktoṣṇaḥ kaphamārutanāśanaḥ
vaktrasrāvasvarabhraṃśanetrarogavraṇāntakṛt
saptaparṇaḥ śuktiparṇaśchattraparṇaḥ suparṇakaḥ
saptacchado gūḍhapuṣpastathā śālmalipattrakaḥ
tridoṣaśamano hṛdyaḥ surabhirdīpanaḥ saraḥ
śūlagulmakṛmīn kuṣṭhaṃ hanti śālmalipattrakaḥ
lākṣā palaṅkaṣā raktā dīptiśca kṛmijā jatu
śataghnī raṅgamātā ca drumavyādhiralaktakaḥ
lākṣā tiktakaṣāyā syātsnigdhā śoṇitapittanut
kṛmiśleṣmavraṇān hanti bhūtajvarārtināśinī
tāmalakyajaṭā tālī tamālī tu tamālinī
vitunnā bhūmyāmalakī bhūdhātrī bhvāmalakyapi
bhūdhātrī madhurā tiktā vīryataḥ śiśirā smṛtā
pittaṃ hanti kaphāsraghnī dṛṣṭidāhavināśinī
lāmajjakaṃ sunālaṃ syādamṛṇālaṃ lavaṃ laghu
iṣṭakāpathakaṃ śīghraṃ dīrghamūlaṃ jalāśrayam
lāmajjakaṃ bhavettiktaṃ himaṃ cātyantamiṣyate
pittapraśāntijananaṃ viṣaraktavināśanam
padmako malayaś cāruḥ pītaraktaḥ surodbhavaḥ
suprabhaḥ śītavīryaśca pāṭalāpuṣpavarṇakaḥ
padmakaṃ śiśiraṃ snigdhaṃ kaṣāyaṃ raktapittanut
garbhasthairyakaraṃ proktaṃ jvaracchardiviṣāpaham
mohadāhajvarabhrāntikuṣṭhavisphoṭaśāntikṛt
dhātakī tāmrapuṣpī ca kuñjarā madyavāsinī
pārvatīyā subhikṣā ca vahnipuṣpā ca śabditā
dhātakī kaṭukoṣṇā ca madakṛd viṣanāśinī
atisāraharā garbhasthāpanī kṛmiraktanut
prapauṇḍarīkaṃ cakṣuṣyaṃ puṇḍaryaṃ puṇḍarīyakam
sitapuṣpaṃ supuṣpaṃ syāt śrīpuṣpaṃ sānujānujam
prapauṇḍarīkaṃ madhuraṃ kaṣāyaṃ tiktaśītalam
pittaraktavraṇān hanti jvaradāhatṛṣāpaham
karcūro gandhamūlaśca drāviḍaṃ kārśa eva ca
vedhamukhyo durlabhaśca kasyacit saṃmataḥ śaṭī
karcūraḥ kaṭutiktoṣṇo rucyo vātabalāsajit
dīpanaḥ plīhagulmārśaḥśamanaḥ kuṣṭhakāsahā
manaḥśilā manoguptā manohvā kunaṭī śilā
manojñā nāgajihvā ca golā nepālikā kalā
manaḥśilā kaṭustiktā tathoṣṇā viṣanāśanī
bhūtāveśabhayaṃ hanti pralepatilakādibhiḥ
sindūraṃ raktareṇuśca nāgagarbhaṃ ca nāgajam
śṛṅgārabhūṣaṇaṃ śrīmad vasantotsavamaṃḍanam
sindūram uṣṇakaṭukaṃ viṣaduṣṭavraṇāpaham
tvagdoṣakuṣṭhavīsarpajīrṇajvaraharaṃ param
mahāgiriṣu cālpīyān pāṣāṇāntaḥ sthito rasaḥ
śuṣkaḥ śoṇaḥ sa nirdiṣṭo girisindūrasaṃjñakaḥ
tridoṣaśamanaṃ bhedi rasabandhanam agnidam
dehalohakaraṃ netryaṃ girisindūram īritam
saurāṣṭrī cāmṛtāsaṅgā kāṅkṣī kākṣī surāṣṭrajā
ajitā tuvarī stutyā mṛtsā mṛtsnā mṛtālakam
kāṅkṣī kaṭukaṣāyā syāt keśyā caiva viṣāpahā
kaṇḍūvisarpaśvitrāṇāṃ nāśanī vraṇaropanī
gandhako gandhapāṣāṇo lelīto gandhamādanaḥ
pūtigandho balivatsā gandhāśmā dhātuhā balī
gandhakaḥ kaṭutiktoṣṇas tīvragandho 'tigandhakṛt
viṣaghnaḥ kuṣṭhakaṇḍūtikacchūtvagdoṣanāśanaḥ
vaṭasaugandhiko gandho gandhako gandhamādanaḥ
lelīno gandhapāṣāṇaḥ lelītaśca nikṛntanaḥ
tvagdoṣakuṣṭhavīsarpalohasaṃhārisūtahā
rasāyanavaro hyeṣa kaṭūṣṇo gandhako mataḥ
mācikā prathitāmbaṣṭhā tathāmbāmbālikāmbikā
ambaṣṭhakā kaṣāyā ca sā proktā mukhavācikā
ambikā tu rase tiktā tathoṣṇā kaphanāśanī
arśoghnī śvayathūtthānaparipanthitayā smṛtā
sikthakaṃ madhukaṃ sikthaṃ madhūcchiṣṭaṃ madhūtthitam
madhuśeṣaṃ madanakaṃ madhujaṃ mākṣikāśrayam
sikthakaṃ snigdhamadhuraṃ bhūtaghnaṃ bhagnasaṃdhikṛt
hanti vīsarpakaṇḍvādīn vraṇaropaṇamuttamam
bhedanaṃ picchilaṃ svādu kuṣṭhavātāsrajinmṛdu
rālaḥ sarjarasaḥ śālaḥ kṣaṇaḥ kalakalodbhavaḥ
lalanaḥ śālaniryāso yakṣadhūpo'gnivallabhaḥ
rālaḥ svāduḥ kaṣāyoṣṇaḥ stambhano vraṇaropaṇaḥ
viṣādibhūtahantā ca bhagnasaṃdhānakṛt yataḥ
kāsīsaṃ dhātukāsīsaṃ kesaraṃ taptalomaśam
kāsīsaṃ tu kaṣāyoṣṇamamlaṃ vātabalāsajit
viṣanetrarujaḥ śvitraṃ hanti kuṣṭhavraṇānapi
dvitīyaṃ puṣpakāsīsaṃ vatsakaṃ ca malīmasam
hrasvaṃ netrauṣadhaṃ yojyaṃ viṣadaṃ nīlamṛttikā
puṣpādikāsīsam atipraśastaṃ soṣṇaṃ kaṣāyāmlamatīva netryam
viṣānalaśleṣmagadavraṇaghnaṃ śvitrakṣayaghnaṃ kacarañjanaṃ ca
gugguluḥ kālaniryāso jaṭāyuḥ kauśikaḥ puraḥ
naktaṃcaraḥ śivā durgā mahiṣākṣaḥ palaṃkaṣaḥ
gugguluḥ picchilaḥ proktaḥ kaṭustiktaḥ kaṣāyavān
varṇyaḥ svaryo laghuḥ sūkṣmo rūkṣo vātabalāsajit
kunduruḥ syāt kundurukaḥ śikharī kundragopuraḥ
sukundras tīkṣṇagandhaśca pālindo bhīṣaṇo balī
kunduruḥ kaṭukas tikto vātaśleṣmamalāpahaḥ
pāne lepe ca śiśiraḥ pradarāmayaśāntikṛt
śrīveṣṭako dhūpavṛkṣaḥ kṣīraśīrṣaḥ kharadrumaḥ
śrīvāsaḥ pāyasaḥ śryāhvaḥ kṣīrasrāvastathā dadhi
śrīveṣṭaḥ svādutiktastu kaṣāyo vraṇaropaṇaḥ
kaphapittāsrajān hanti grahaghnaḥ śīrṣaroganut
śallakī vallakī hlādā surabhiḥ susravā ca sā
aśvamūtrī kundurukī gajabhakṣā maheraṇā
śallakī syātkaṣāyātiśītā vīrye prakīrtitā
balāsaṃ hanti pittasya prakopaśamanī matā
kampillako'tha raktāṅgo recī recanakastathā
rañjano lohitāṅgaśca kampillo raktacūrṇakaḥ
kampillako virecī syātkaṭūṣṇo vraṇanāśanaḥ
gulmodaravibandhādhmānaśleṣmakrimivināśanaḥ
kaṅkuṣṭhaṃ kālakuṣṭhaṃ ca viraṅgaṃ raṅganāyakam
recakaṃ pulakaṃ hrāsaṃ śodhanaṃ kālapālakam
kaṅkuṣṭhaṃ tiktakaṭukaṃ vīrye coṣṇaṃ prakīrtitam
gulmodāvartaśūlaghnaṃ rasarañjaṃ vraṇāpaham
bhallātakaḥ smṛto'ruṣko dahanastapano'gnikaḥ
aruṣkaro vīratarurbhallāto'gnimukho dhanuḥ
bhallātaḥ kaṭutiktoṣṇo madhuraḥ kṛmināśanaḥ
gulmārśograhaṇīkuṣṭhān hanti vātakaphāmayān
tutthaṃ karparikātutthamamṛtāsaṅgameva ca
mayūragrīvakaṃ cānyacchitikaṇṭhaṃ ca tutthakam
dvitīyaṃ karparītutthaṃ karparītutthakaṃ tathā
netranairmalyakāri syāttattutthamamṛtopamam
tutthakaṃ dṛṣṭirogaghnaṃ śītaṃ śvitravināśanam
viṣavegapraśamanaṃ praśastaṃ kathyate budhaiḥ
hemamākṣikam āvartaṃ tāpījaṃ dhātumākṣikam
tāpyaṃ ca mākṣikaṃ dhātu madhudhātu vinirdiśet
mākṣikaṃ kaṭutiktoṣṇaṃ rasāyanamanuttamam
bastirogaharaṃ hanyādarśaḥśophodarakṣayān
tridoṣaśamanaṃ vṛṣyaṃ cakṣuṣyaṃ ca viṣāpaham
mandānalatvaṃ balahānimugrāṃ viṣṭambhatāṃ netrarujaṃ ca kuṣṭham
karoti mālāṃ vraṇapūrvikāṃ ca mākṣīkadhāturgururapyapakvaḥ
añjanaṃ mecakaṃ kṛṣṇaṃ sauvīraṃ ca suvīrajam
kapotaṃ yāmuneyaṃ ca srotojaṃ sāritaṃ tathā
sauvīramañjanaṃ proktamatyantaṃ śiśiraṃ budhaiḥ
viṣahidhmāvikāraghnam akṣirogaviṣāpaham
samudraphenaṃ phenaṃ ca śuṣkāśuṣkaṃ payodhijam
vidyād udadhiphenaṃ ca proktaṃ sāgarajaṃ malam
samudraphenaṃ śiśiraṃ karṇapākanivāraṇam
lekhanaṃ netrarogāṇāṃ himaṃ viṣavināśanam
cakṣuṣyaṃ raktapittaghnaṃ gulmaplīhaharaṃ smṛtam
cakṣuṣyā dṛkprasādā ca saiva proktā kulatthikā
kulālī locanahitā kumbhakārī malāpahā
himā proktā kaṣāyā ca viṣaṃ sthāvarajaṅgamam
nihanti yojitā samyaṅ netrasrāvān anekaśaḥ
sā ca visphoṭakaṇḍvartivraṇadoṣanibarhaṇī
rasāñjanaṃ tārkṣyaśailaṃ rasajātaṃ rasodbhavam
rasagarbhaṃ rasāgryaṃ ca dārvīkvāthasamudbhavam
rasāñjanaṃ himaṃ tiktaṃ raktapittakaphāpaham
hidhmāśvāsaharaṃ varṇyaṃ rogaviṣāpaham
puṣpāñjanaṃ puṣpaketuḥ kausumaṃ kusumāñjanam
rītijaṃ rītikusumaṃ rītipuṣpaṃ ca pauṣpikam
puṣpāñjanaṃ himaṃ hanti hikkām atyantadustarām
akṣirogacayaṃ hanyādviṣaṃ nirviṣatāṃ nayet
śilājatu syād atithi śaileyaṃ girijāśmajam
jatvaśmajaṃ cāśmajatu proktaṃ dhātujamadrijam
śilājatu bhavettiktaṃ kaṭūṣṇaṃ ca rasāyanam
mehonmādāśmarīśophakuṣṭhāpasmāranāśanam
kṣayaśophodarārśāṃsi hanti bastirujo jayet
gairikaṃ raktadhātu syāt tāmradhātu gavedhukam
pāṣāṇagairikaṃ caiva dvitīyaṃ svarṇagairikam
pāṣāṇagairikaṃ proktaṃ kaṭhinaṃ tāmravarṇakam
viśado gairikaḥ snigdhaḥ kaṣāyo madhuro himaḥ
cakṣuṣyo raktapittaghnaśchardihidhmāviṣāpahaḥ
suvarṇagairikaṃ cānyat tato raktarajo viduḥ
atyantaṃ śoṇitaṃ snigdhaṃ masṛṇaṃ svarṇagairikam
svādu snigdhaṃ himaṃ netryaṃ kaṣāyaṃ raktapittajit
hidhmāvamiviṣaghnaṃ ca raktaghnaṃ svarṇagairikam
katakaṃ chedanīyaṃ ca kataṃ kataphalaṃ matam
ambuprasādanaphalaṃ ślakṣṇaṃ netravikārajit
katakaṃ śītalaṃ prāhustṛṣṇāviṣavināśanam
netrottharogavidhvaṃsi vidhināñjanayogataḥ
katakasya phalaṃ tiktaṃ cakṣuṣyaṃ śītalaṃ mṛdu
vāriprasādanaṃ kṛcchraśarkarāmaśmarīṃ jayet
lodhro rodhraḥ śābarakastilvakastilakastaruḥ
tirīṭakaḥ kāṇḍahīno bhillī śambarapādapaḥ
lodhraḥ śītaḥ kaṣāyaśca hanti tṛṣṇāmarocakam
viṣavidhvaṃsanaḥ prokto rūkṣo grāhī kaphāpahaḥ
kramukaḥ paṭṭikāroghno valkalaḥ sthūlavalkalaḥ
jīrṇaparṇo bṛhatparṇaḥ paṭṭī lākṣāprasādanaḥ
lodhrayugmaṃ kaṣāyaṃ syāt śītaṃ vātakaphāsrajit
cakṣuṣyaṃ viṣahṛttatra viśiṣṭo valkalodhrakaḥ
śaṅkho vāribhavaḥ kamburjalado dīrghanisvanaḥ
susvaro dīrghanādaśca dhavalaḥ śrīvibhūṣaṇaḥ
śaṅkhaḥ svāduḥ kaṭuḥ pāke vīrye coṣṇaḥ prakīrtitaḥ
pariṇāmaṃ jayecchūlaṃ cakṣuṣyo raktapittajit
candanādiriyaṃ vargas tṛtīyaparikīrtitaḥ
śrīmatāṃ bhoginām arhaḥ prāyo gandhaguṇāśrayaḥ
suvarṇaṃ kanakaṃ rukmaṃ śātakumbhaṃ ca kāñcanam
jāmbūnadaṃ jātarūpaṃ hiraṇyaṃ hema hāṭakam
cāmīkaraṃ cāruratnaṃ tapanīyaṃ ca pītakam
śrīketanaṃ bhūṣaṇārhaṃ cārurūpaṃ ca tatsmṛtam
vīryaṃ vidhatte harate ca rogān karoti saukhyaṃ prabalendriyatvam
śukrasya śuddhiṃ balavarṇavīryamojaśca puṣṭiṃ pradadāti hema
balaṃ ca vīryaṃ harate narāṇāṃ rogavrajān poṣayatīha kāye
asaukhyadaṃ tacca sadaivamevaṃ rukmaṃ sadoṣaṃ maraṇaṃ karoti
raupyaṃ saudhaṃ sitaṃ tāraṃ rajataṃ taptarūpam
śubhraṃ kupyaṃ vasuśreṣṭhaṃ ruciraṃ śvetakaṃ matam
candrahāsaṃ candravapuścandrabhūti mahāvasu
vākyalaṃ śreṣṭhamicchanti raśmijālaṃ tathāparam
tāraṃ ca tārayati rogasamudrapāraṃ dehasya saukhyakaraṇaṃ palitaṃ valiṃ ca
varṇyaṃ viṣaghnamamalaṃ harati prasahya vṛṣyaṃ punarnavakaraṃ kurute cirāyuḥ
apakvatāraṃ prakaroti tāpaṃ viḍbandhanaṃ yacchati śukranāśam
apāṭavaṃ vīryabalaprahāṇiṃ mahāgadānpoṣayati prasiddham
tāmraṃ mlecchamukhaṃ śulvaṃ raktakaṃ raktadhātukam
udumbaraṃ tryambakaṃ ca vidyāttvāṣṭraṃ ca nāmataḥ
gulmaṃ ca kuṣṭhaṃ ca gudāmayaṃ ca śūlāni śophodarapāṇḍurogān
utkleśabhedabhramamohadāhān nihanti samyaṅmṛtameva śulvam
śulvaṃ tanau nayati śeṣamaśeṣadhātūn rogān karoti vividhāṃśca nihanti kāntim
kuṣṭhaṃ rujaṃ ca viṣamaṃ kurute viśeṣāt pākena hīnamiha vāntivirekakāri
hantyāyur uccaiḥ kurute'titāpaṃ mūrcchāṃ vidhatte harate ca śukram
nānāgadānāṃ ca sahāyakartāśuddhaśca śulvo'tra ca jīvahartā
trapu trapukamānīlaṃ raṅgaṃ vaṅgaṃ ca piccaṭam
guruśreṣṭhaṃ salavaṇaṃ suraṭī nīlikā ghanam
trapu satiktamuṣṇaṃ ca rūkṣaṃ śleṣmavighātakṛt
pittaprakopaśamanaṃ vikāraṃ kṛmijaṃ jayet
pākena hīnau khalu nāgavaṅgau duṣṭāni gulmāni tathā vikoṣṭham
pāṇḍupramohāpacivātaśophabhagandaraśvitrakilāsakuṣṭham
mehāśmarīvidradhimukhyarogān atīva nityaṃ kurute balādau
viṣopamau raktavikāravṛndaṃ kṣayaṃ ca kṛcchrāṇi kaphajvaraṃ ca
rītikā kākatuṇḍī ca dvividhaṃ pittalaṃ bhavet
rītistu lohakaḥ piṅgaḥ kapilohaṃ suvarṇakam
āraṃ saiṃhalakaścaiva niṣṭhuro dārukaṇṭakaḥ
rājarītiḥ smṛtā rājñī rājaputrī maheśvarī
brahmāṇī brahmarītiśca kapilā piṅgalāpi ca
rītidvayaṃ sakalapāṇḍusamīraṇaghnaṃ rūkṣaṃ saraṃ kṛmiharaṃ lavaṇaṃ viṣaghnam
vṛṣyaṃ valīpalitanāśanam ugram āyurvṛddhiṃ karoti sahasā ca rasāyanāgryam
sīsakaṃ nāgamuragaṃ kṛṣṇoragabhujaṅgamāḥ
yavaneṣṭaṃ viśiṣṭaṃ ca yogīṣṭaṃ cīrapiṣṭakam
nāgo hi nāgasamameva balaṃ dadāti vyādhīn vināśayati cāyuralaṃ karoti
sadyo vivardhayati so'pi pradhānadhātuṃ mṛtyuṃ nivārayati cāpi bhujaṅgarājaḥ
kāṃsyaṃ lohaṃ nijaṃ ghoṣaṃ prakāśaṃ kāṃsyakaṃ balam
ghoṣapuṣpaṃ ca paṭhitaṃ śabdaiḥ paryāyavācakaiḥ
kāṃsyaṃ tiktoṣṇarūkṣaṃ ca laghu lekhi prakīrtitam
añjanādiprayuktaṃ ca divyadṛṣṭipradāyakam
lohaṃ śastraṃ ghanaṃ piṇḍaṃ tīkṣṇaṃ pāraśavaṃ śivam
ayaḥ kṛṣṇāyasaṃ vīraṃ bhramaraṃ kṛṣṇalohakam
muṇḍaṃ tīkṣṇaṃ ca kāntaṃ ca triprakāramayaḥ smṛtam
mṛdu kaṇṭaṃ kaḍāraṃ ca trividhaṃ muṇḍamucyate
kharasāraṃ ca hartālaṃ tālaṃ ballaṃ ca vajjaram
kālalohābhidhānaṃ ca ṣaḍvidhaṃ tīkṣṇamucyate
bhrāmaraṃ cumbakaṃ caiva rañjakālocakaṃ tathā
evaṃ caturvidhaṃ kāntaṃ romakāntaṃ ca pañcamam
kaṣāyaṃ śophaśūlārśaḥkuṣṭhapāṇḍupramehajit
lohaṃ tiktoṣṇarūkṣaṃ syāt pāṇḍurogaharaṃ param
kaphapittāpahaṃ puṃsāṃ rasāyanamanuttamam
doṣakāri gadakāri cāyasaṃ cedaśuddham asusaṃskṛtaṃ dhruvam
pāṭavaṃ na tanute śarīrake dāruṇāṃ hṛdi rujaṃ karoti ca
vartalohaṃ vaṭṭalohaṃ vartakaṃ lohameva ca
vartulohaṃ ca vikhyātaṃ pañcalohaṃ ca nīlikā
vartalohaṃ himaṃ vidyādamlaṃ kaṭukameva ca
rūkṣaṃ kaphavikāraghnaṃ hanyāt pittodbhavā rujaḥ
lohocchiṣṭaṃ ca maṇḍūraṃ kiṭṭaṃ caiva malodbhavam
lohotthaṃ lohaniryāsam ayaḥśiṣṭaṃ ca kīrtitam
āmavātaharaṇaṃ ca śobhanaṃ pāṇḍumehagadanāśanāgrajam
duṣṭakuṣṭhapavanāsravātajit syājjarākṛtavalīvināśanam
pārado rudraretaśca rasalohaṃ mahārasam
rasendraṃ capalaṃ sūtaṃ pāradīyaṃ rasottamam
pāradaḥ kṛmikuṣṭhaghnaṃ āyuṣyo dṛṣṭidaḥ paraḥ
subalyaḥ sakaṣāyaśca mūrchito'sau gadāpahaḥ
saṃskārahīnaṃ khalu sūtarājaṃ seveta yastasya karoti bādhām
dehasya nāśaṃ vidadhāti nūnaṃ kuṣṭhādidoṣāñjanayennarāṇām
hiṅgulaṃ daradaṃ mlecchaṃ hiṅgūlaṃ cūrṇapāradam
maṇirāgakaraṃ cānyannāmnā carmānurañjanam
hiṅgulaṃ kaṭukaṃ pāke vīrye coṣṇaṃ prakīrtitam
viṣakuṣṭhavisarpāditvagdoṣadalanaṃ smṛtam
hiṅgulaṃ madhuraṃ tiktam uṣṇaṃ vātakaphāpaham
tridoṣadvandvadoṣotthaṃ jvaraṃ harati sevitam
vaikrāntaṃ krāntasaṃjñaṃ syād vajro bhūmirajastathā
gonasaṃ kṣudrakuliśaṃ jīrṇavajraṃ tu vajrakam
tattu saptavidhaṃ proktam anekakarmakārakam
ṣaṭkoṇaṃ tīkṣṇadhāraṃ ca svacchamindradhanuśchavi
taduttamaṃ tu vaikrāntaṃ hitaṃ proktaṃ rasāyane
mehaṣāṇḍhyāśuvārdhakyakṣayagrahaṇikāsajit
vṛṣyo rasāyano balyo vaikrānto vahnidīpanaḥ
āyuṣpradaśca balavarṇakaro'tivṛṣyaḥ prajñāpradaḥ sakaladoṣagaṇāpahārī
dīptāgnikṛtpavisamānaguṇastarasvī vaikrāntakaḥ khalu vapurbalalohakārī
aśuddhavajraṃ guru pāṇḍutāpahṛtpārśvapīḍārucikuṣṭhakāri
śuddhaṃ mṛtaṃ saukhyabalapradaṃ syād vaikrāntabhasmāpi rasāyanaṃ ca
gārutmataṃ marakataṃ rauhiṇeyaṃ harinmaṇi
sauparṇaṃ garuḍodgīrṇaṃ budharatnāśmagarbhajam
garalārir vāyavālaṃ gāruḍaṃ rudrasaṃmitam
rauhiṇeyaṃ viṣaghnaṃ ca śītalaṃ madhuraṃ rase
amlapittaharaṃ vṛṣyaṃ puṣṭidaṃ bhūtanāśanam
hīrakaṃ bhiduraṃ vajraṃ sadratnamaśaniḥ paviḥ
sūcivaktraṃ varāhaṃ ca kuliśaṃ bhārgavaṃ smṛtam
abhedyamaśiraṃ ratnaṃ dṛḍhaṃ bhārgavakaṃ smṛtam
ṣaṭkoṇaṃ bahudhāraṃ ca śatakoṭyabdhibhūmijam
rujāṃ samūhaṃ harate narāṇāṃ balaṃ surūpaṃ vidadhāti yuktyā
dehasya saukhyaṃ ca sadā karoti ciraṃ tathāyuḥ palitaṃ ca hanti
āyuṣpradaṃ jhaṭiti sadguṇadaṃ ca vṛṣyaṃ doṣatrayapraśamanaṃ sakalāmayaghnam
sūtendrabandhavadhasadguṇakṛt pradīpaṃ mṛtyuñjayaṃ tadamṛtopamameva vajram
pīḍāṃ vidhatte vividhāṃ narāṇāṃ kuṣṭhaṃ kṣayaṃ pāṇḍugadaṃ ca duṣṭam
hṛtpārśvapīḍāṃ kurute'tikṛcchrām aśuddhavajraṃ gurutāpakāri
rājāvartaśca rājā ca nīlāśmā tu nṛpopalaḥ
suvarṇadhātū rājādrī rājaprastara eva ca
rājāvartaḥ kaṭuḥ snigdhaḥ śiśiraḥ pittanāśanaḥ
saubhāgyaṃ kurute nṛṇāṃ bhūṣaṇeṣu prayojitaḥ
mauktikaṃ śuktijaṃ sphoṭaśuktijaṃ śuktisaṃbhavam
bhūṣaṇārhatamaṃ śreṣṭhaṃ śauktikaṃ bhautikaṃ tathā
mauktikaṃ madhuraṃ śītaṃ saraṃ dṛṣṭibhavaṃ gadam
unmūlayati pittaṃ ca hārāliṅgena dāhahṛt
pravālaṃ vidrumaṃ raktaṃ bhūṣaṇārhaṃ suvallijam
samudrajaṃ mahāraktaṃ vallīpāṣāṇasambhavam
pakvabimbīphalacchāyaṃ vṛttāyatam avakrakam
snigdhamavraṇakaṃ sthūlaṃ pravālaṃ saptadhā śubham
pāṇḍuraṃ dhūsaraṃ rūkṣaṃ savraṇaṃ kaṇḍarānvitam
nirbhāraṃ śubhravarṇaṃ ca neṣyate saptadhā tvidam
pravālakaṃ saraṃ śītaṃ kaphapittādidoṣanut
dṛṣṭidoṣavighātāya viṣanāśāya ceṣyate
