prayoge puruṣahitaṃ yajñasya ca jñāne
taṃ vyākhyāsyāmaḥ
sarvārthaṃ dharmaṃ prathamam
upavādān anuvadet
brāhmaṇakṣatriyavaiśyarathakārāṇāṃ yajñāḥ
niṣādasthapater iṣṭyagnyādheyam
adhvaryur yajurvedena karoty ṛgvedena hotā sāmavedenodgātā sarvair brahmā
uccair ṛgvedasāmavedābhyām upāṃśu yajuṣoccaiḥ saṃpraiṣaiḥ
saṃsvāraikasvaryam iti śabdanyāyaḥ
prāṅmukhaḥ karma kuryād ā caturthāt karmaṇaḥ prasaṃpaśyan
uttarata upacāro vihāraḥ
na yajñāṅgenātmānam abhivipariharet
na vihārād apaparyāvarteta
antarāṇi yajñāṅgāni bāhyāḥ kartāraḥ
kartṝṇāṃ ca pradhānakāriṇo 'bhyantarā bāhyā itare
yajñopavītī karmāṇi kuryāt prācīnāvītī pitryāṇy ācāntodako 'hasan
mantrāntena karma saṃnipātayet
uttaramantrasyādinā pūrvasyāntaṃ vidyāt
pūrvāmnānād aṅgānām ānupūrvyaṃ pūrvaprakaraṇaṃ codanāc cāniyamaḥ kratūnām
ghṛtam ājyaśabdena pratīyate bhāryā patnī juhūḥ āhavanīya iti home
hiraṇyaṃ jātarūpam
gārhapatye haviḥśrapaṇaṃ pratitarpaṇaṃ ca
dakṣiṇāgner ekolmukāharaṇam
brāhmaṇā ṛtvija ārṣeyā mahānto yuvāno bahvapatyāḥ
juhotīti darvihomacodanā
ājyasyādhiśrayaṇaṃ gārhapatye
paryagnikaraṇam utpavanaṃ sruksruvasaṃmārgaḥ paristaraṇaṃ paryukṣaṇam āhavanīyasyeti
tūṣṇīkāṃ darvihomadharmaḥ
āsīno juhuyāj jānvakno nigadya svāhākārāntam
jamadagnīnāṃ pañcāvattaṃ caturavattam anyeṣām
āmantrya jāmadagnyam ajāmadagnyaḥ pañcāvattī syāt
māṃsasaṃhitābhyām aṅgulībhyām aṅguṣṭhena ca puroḍāśasyāvadyet sruveṇājyapayasor mekṣaṇena caroḥ svadhitinā paśor darvyā somasya
yathādiṣṭaṃ havirbhir devatā yajaty ājyenetarāḥ
dhrauvasyājyārthān kurvīta
ājyasyopastīrya haviṣo 'vadānam abhighāraṇaṃ ca
avadāyāvadāya havirdhruvāṃ pratyabhighārayed ā sviṣṭakṛdavadānāt
ājyasthālyā dhruvām
aṅguṣṭhaparvamātrāṇy avadānāni
bhūyaḥ sviṣṭakṛte bhūyiṣṭham iḍāyāḥ
madhyād avadāya haviṣaḥ pūrvārdhād dvitīyam avadyec caturavadānasya paścārdhāt tṛtīyaṃ pañcāvadānasya
pūrvārdhāt prathamaṃ jyeṣṭhasya jyaiṣṭhineyasya gataśriyo vā
aparaṃ kaniṣṭhasya kāniṣṭhineyasya bubhūṣato vā
sarveṣāṃ haviṣāṃ sviṣṭakṛte samavadyed uttarārdhāt sakṛt sakṛc caturavadānasya dvir dviḥ pañcāvadānasya
dvir abhighārayet
yatra yājyās tatrāśrutapratyāśrute ca caturavattapañcāvatte ca
dakṣiṇena dakṣiṇātikrāmet savyenodaṅ
avadāya grahaṃ vā gṛhītvā dakṣiṇātikrāman saṃpreṣyaty amuṣmā anubrūhīti yathādevataṃ saṃpraiṣayājyayoś ca
anuvācya vāgyato bhavaty āśrāvaṇāt
āśrute cāgnīdhra ā pratyāśrāvaṇāt
pratyāśrute cādhvaryur ā yaja yajeti brūyāt
anuvākyānte praṇavaṃ dadhāti hotā
tam adhvaryuḥ praṇavenopasaṃdadhāti
o śrāvayety adhvaryur astu śrauṣaḍ ity āgnīdhraḥ pratyāśrāvayaty uttaratas tiṣṭhan sphyaṃ cedhmasaṃnahanāni codyamya
amuṣmai preṣyeti saṃpreṣyati yājyāvat svāhavanīyapradhānasthāneṣu paśusomayor amuṃ yajety ārāt
yājyānuvākyāvanti pradhānāny ājyabhāgādīni sviṣṭakṛdantāni patnīsaṃyājeṣu vājine ca
dakṣiṇaṃ paridhisaṃdhiṃ pratyavasthāya vaṣaṭkārānte pārśvenāpidadhad ivānāsekaṃ haviṣo 'prakṣiṇan juhoti
mukhenāsekaṃ haviṣo vyṛṣan yaṃ dviṣyāt tam āhutiṣu hūyamānāsu manasā dhyāyet
yājyāvat svāhavanīyapradhāneṣv oṃkāre ca dakṣiṇātikramaṇam
upabhṛtam adhastād upayamya pracarati vedam upayāmam anyatra daśāṃ some
samānaṃ darśapūrṇamāsayor vidhānam anyatra nirdeśāt
ubhayatrāgneyaḥ puroḍāśaḥ
agnīṣomīyo dvitīyaḥ paurṇamāsyām aindrāgno 'māvāsyāyām asaṃnayataḥ
sāṃnāyyena samānadevataḥ
saṃnayata aindraṃ sāṃnāyyaṃ māhendraṃ vā
agnīṣomīya upāṃśuyājaḥ paurṇamāsyāṃ vaiṣṇavo 'māvāsyāyām
etad ijyāpradhānam
tadaṅgānītarāṇi
arthakāraṇād dharmān āvartayed vacanād vā
somejyāgniṣṭome pradhānam
darśapūrṇamāsikānāṃ pradhānānām iṣṭipaśubandhe codanā
somasyaikāhāhīnasattreṣv aṅgānāṃ ca samanvayaḥ piṇḍapitṛyajñavarjam
pratyāmnāyapratiṣedhārthalopair aṅgānivṛttiḥ sāmānyād arthāt svāśrutyād iti
dharmaviniyoge 'nāmnāte yathārthaṃ mantrān saṃnamayet
dravyālābhe tulyārthānāṃ yathāsadṛśaṃ pratinidadhyād yathārtham atulyārthe
pradhānānāṃ dharmavipratiṣedhe bhūyastve na dharmān viniyacchet tulyāṃ pūrvacodanayā
karmaṇāṃ gaṇādeśe pratyṛcaṃ karoti pratiparyāyaṃ ca
amuṣmai praṇīyamānāyānubrūhīty ukte triruktāṃ karoti
some krīte havirdhānapravartane ca
darbhāḥ paristaraṇe
svāhākārāntāḥ samidhaḥ
agniṃ sādayiṣyann uddhatya lakṣaṇam adbhir avokṣya sādayati
saṃtatakarmasu purastād ārambhaṃ pradakṣiṇaṃ prāgapavargāṇy udag vā karoti
prasavyaṃ pitryāṇi
maṅgalāni lokataḥ
karmābhyāvṛttau kṛtasaṃkhyeṣu mantrān āvartayet
saṃpraiṣānuvacaneṣv āśrutapratyāśruteṣu ca mandrasvāraḥ
sāmidhenīprabhṛtyājyabhāgānteṣūrdhvam ājyabhāgābhyām ānuyājebhyo madhyamāḥ
anuyājaprabhṛty uccair ā śaṃyvantāt
triṃśadvarṣāṇi darśapūrṇamāsābhyāṃ yajeta yāvajjīvaṃ vā
pañcadaśa dākṣāyaṇayajñena darśapūrṇamāsayoḥ sthāne
yāvajjīvam agnihotram
aniyamo 'nyatra
candrādarśanenāmāvāsyām upavaset sampūrṇena paurṇamāsīṃ pūrve vā
keśaśmaśru vāpayitvā māṃsamāṣalavaṇavarjam aśnīto yajamānaḥ patnī cāsuhitau
agniṃ gṛhṇāmi surathaṃ yo mayobhūr ya udyantam ārohati svarvideti
ādityaṃ tejasāṃ teja uttamaṃ śvoyajñāya camatāṃ devatābhyaḥ
imām ūrjaṃ pañcadaśīṃ yāḥ praviṣṭās tā devatāḥ parigṛhṇāmi sarvāḥ
paurṇamāsaṃ havir idaṃ juṣantām āmāvāsyaṃ havir idaṃ juṣantām
iti yathārūpaṃ gārhapatyād āhavanīyaṃ jvalantaṃ praṇīya mamāgne varco vihaveṣv ity anvādadhāti
uttarābhyāṃ vaihavībhyām aparayor anvavadhāya vratam upaiti
payasvatīr oṣadhayaḥ payasvad vīrudhāṃ payaḥ
apāṃ payaso yat payas tena mām indra saṃsṛja
iti pāṇī prakṣālyāgne vratapata ity āhavanīyaṃ yajamāna upatiṣṭhate
samrāḍ asi vratapā asi vratapatir asi vrataṃ cariṣyāmi tat te bravīmi tanme gopāya tacchakeyaṃ tena śakeyaṃ tena rādhyāsam ity ādityam
yady astamitaḥ syād āhavanīyam
purastād barhirāharaṇasya paurṇamāsyāṃ vratam upeyād vatsāpākaraṇasyāmāvāsyāyām
ubhayoḥ pūrvedyuḥ samanvādhānam
nānṛtaṃ vaden na māṃsaṃ prāśnīyān na striyamupeyāt
māṣavarjaṃ sāyam āraṇyam aśnīyāt
āraṇyahaviś cet syād udakam
āhavanīyāgāre yajamāno viharati gārhapatyāgāre patnī tayor dakṣiṇā
pratyagāśiṣo 'karmayuktā mantrā yājamānam
dakṣiṇata upacāro yajamānasyāparaḥ patnyāḥ
āmantrite praṇavam uktvā yathārtham anujñānam
yathādevatam āhutim anumantrayate yathākarmasaṃyogam ārāt
ko vaḥ praṇayatīti praṇīyamānā bhūś ca kaś ca vāk ca gauś ca vaṭ ca khaṃ ca nīś ca pūś caikākṣarāḥ pūr daśamā virājo yā idaṃ viśvaṃ bhuvanaṃ vyānaśus tā no devīs tarasā saṃvidānāḥ svasti yajñaṃ nayata prajānatīr iti
brahmapūtāḥ stheti sādane ca
agniṃ hotāram iti havirnirvapaṇam abhimṛśen nirupyamāṇe vā japet
purastāt stambayajuṣo 'ntarvedy upaviśya
ayaṃ vedaḥ pṛthivīm anvavindad guhāhitāṃ nihitāṃ gahvareṣu
sa mahyaṃ lokaṃ yajamānāya vindatv acchidraṃ yajñaṃ bhūriretāḥ kṛṇotu
iti vedam ādatte
vedena vediṃ vividuḥ pṛthivyāḥ sā paprathe pṛthivī pārthivāni
garbhaṃ bibharti bhuvaneṣv antas tato yajñas tāyate viśvadānīm
iti trir vedena vedim abhimārṣṭi
ubhayatrājyāvekṣaṇam
pañcānāṃ tvā vātānām ityāntād anuvākasyājyagrahān
yunajmi tveti ca paridhiṣu paridhīyamāneṣv āhavanīyam
dhruvākaraṇam ubhayatra
mamāgne varca ity aṣṭābhir vaihavībhir havīṃṣy āsannāny abhimṛśet
caturhotrā ca paurṇamāsyāṃ prajākāmaḥ pañcahotrā cāmāvāsyāyāṃ svargakāmaḥ
cittiḥ srug iti daśahotāraṃ purastāt sāmidhenīnām
aṅgiraso māsya yajñasya prātaranuvākair avantu
samiddho agnir āhutaḥ svāhākṛtaḥ pipartu naḥ
iti samiddham
mano 'si prājāpatyaṃ manasā bhūtenāviśeti sruvāghāram
vāg asy aindrī sapatnakṣayaṇī vācā mendriyeṇāviśeti sraucam
devāḥ pitara iti pravare pravaryamāṇe
pṛthivī hoteti caturhotāraṃ purastāt prayājānām
vasantam ṛtūnāṃ prīṇāmi sa mā prītaḥ prīṇātu
vasantasyāhaṃ devayajyayā tejasvān payasvān bhūyāsam
grīṣmam ṛtūnāṃ prīṇāmi sa mā prītaḥ prīṇātu
grīṣmasyāhaṃ devayajyayendriyavān vīryavān bhūyāsam
varṣā ṛtūnāṃ prīṇāmi tā mā prītāḥ prīṇantu
varṣāṇām ahaṃ devayajyayā puṣṭimān paśumān bhūyāsam
śarad ṛtūnāṃ prīṇāmi sā mā prītā prīṇātu
śarado 'haṃ devayajyayānnavān varcasvān bhūyāsam
hemantaśiśirāv ṛtūnāṃ prīṇāmi tau mā prītau prīṇītām
hemantaśiśirayor ahaṃ devayajyayā sahasvāṃs tapasvān bhūyāsam
iti prayājān
agninā yajñaś cakṣuṣmān agner ahaṃ devayajyayā cakṣuṣā cakṣuṣmān bhūyāsam
somena yajñaś cakṣuṣmān somasyāhaṃ devayajyayā cakṣuṣā cakṣuṣmān bhūyāsam
ityājyabhāgau
agnir hoteti pañcahotāraṃ purastāddhaviṣām
agnirannādo 'gner ahaṃ devayajyayānnādo bhūyāsam
dabdhir nāmāsy adabdho 'haṃ bhrātṛvyaṃ dabheyam
ity upāṃśuyājau
agnīṣomau vṛtrahaṇā agnīṣomayor ahaṃ devayajyayā vṛtrahā bhūyāsam
indrāgnyor ahaṃ devayajyayendriyavān annādo bhūyāsam
indrasyāhaṃ devayajyayendriyavān bhūyāsam
mahendrasyāhaṃ devayajyayā jemānaṃ mahimānaṃ gameyam
ity auttaratanikān apy anumantrān adhīyeta
indrasya vaimṛdhasyāhaṃ devayajyayāsapatno bhūyāsam
indrasya trātur ahaṃ devayajyayā trātā bhūyāsam
pūṣṇo 'haṃ devayajyayā puṣṭimān paśumān bhūyāsam
sarasvatyā ahaṃ devayajyayā vācam annādyaṃ gameyam
aditer ahaṃ devayajyayā pra prajayā paśubhir janiṣīya
viśveṣāṃ devānām ahaṃ devayajyayā prāṇaiḥ sāyujyaṃ gameyam
dyāvāpṛthivyor ahaṃ devayajyayā pra janiṣīya prajayā paśubhiḥ
amuṣyāhaṃ devayajyayety anāmnāte 'bhyūhet
agniḥ sviṣṭakṛd yajñasya pratiṣṭhā tasyāhaṃ devayajyayā yajñena pratiṣṭhāṃ gameyam ity agniṃ sviṣṭakṛtam
agnir mā duriṣṭāt pātu savitāghaśaṃsād yo no anti śapati tam etena jeṣam iti prāśitram avadīyamānam
iḍāyās tūṣṇīm
upahave vasīyasyehīti
cid asīty uccaiḥ
ghṛtena mā samukṣatety antam
asmāsv indra iti ca
māśiṣa iti nāmagrāhe
iḍā dhenuḥ sahavatsā na āgād ūrjaṃ duhānā payasā prapīnā
sā no annena haviṣota gobhir iḍā pinvatāṃ payasābhyasmān
itīḍām ārjane
bradhna pāhīti barhiṣi havīṃṣy āsannāny abhimṛśet
āgneyaṃ caturdhā vyuddiśet idam agnīdha idaṃ brahmaṇa idaṃ hotur idam adhvaryor iti
idaṃ yajamānasyeti yajamānabhāgam
diśāṃ kﾱptir asi diśaḥ prīṇāmi diśo mā prītā avantv iti vyuddiṣṭe dakṣiṇāṃ dadāti
dakṣiṇāgnau yajamāno mantrāntam odanaṃ paktvā dakṣiṇasyāṃ vediśroṇyām āsādyābhimṛśet
iyaṃ sthāly amṛtasya pūrṇā sahasradhāra utso akṣīyamāṇaḥ
anenaudanenāti mṛtyuṃ tarāmy aham
prajāpater bhāgo 'sy ūrjasvān payasvān
akṣito 'sy akṣityai tvā
akṣito nāmāsi mā me kṣeṣṭhā ā mā gamyāḥ
prāṇāpānau me pāhi samānavyānau me pāhy udānarūpe me pāhi cakṣuḥśrotre me pāhi
ūrg asy ūrjaṃ mayi dhehi
prajāpatir ahaṃ tvayā sākṣād ṛdhyāsam iti
agreṇottaram udañcam udvāsya dakṣiṇataḥ sadbhya ṛtvigbhyaḥ parihṛtyādadhyāt
saṃ me saṃnatayaḥ saṃnamantām idhmasaṃnahane huta iti saṃmārgān āhitān
mahāhavir hoteti saptahotāraṃ purastād anuyājānām
barhiṣo 'haṃ devayajyayā prajāvān bhūyāsam
narāśaṃsasyāhaṃ devayajyayā vīryavān bhūyāsam
agniḥ sviṣṭakṛd yajñasya pratiṣṭhā tasyāhaṃ devayajyayā yajñena pratiṣṭhāṃ gameyam
ity anuyājān
vājavatyā ubhayatra
sā me satyāśīr iti prastare prahriyamāṇe
vasv ihāgacchatv iti varaṃ vṛṇīte
vi te muñcāmīti paridhiṣu prahriyamāṇeṣv āhavanīyam
iṣṭo yajño bhṛgubhir iti saṃsrāvabhāgān
ado māgacchatv iti dvitīyaṃ varam ado māgamyād iti tṛtīyam
srucor vimocanam ubhayatra
patnī ca patnīsaṃyājān anumantrayate
somasyāhaṃ devayajyayā viśvaṃ reto dheṣīya
tvaṣṭur ahaṃ devayajyayā sarvāṇi rūpāṇi paśūnāṃ puṣeyam
devānāṃ patnīnām ahaṃ devayajyayā patnīr yajñasya mithunaṃ tāsām ahaṃ devayajyayā mithunena prabhūyāsam
rākāyā ahaṃ devayajyayā vīrān videyam
sinīvālyā ahaṃ devayajyayā paśūn videyam
kuhvā ahaṃ devayajyayā pratiṣṭhāṃ gameyam
agnir gṛhapatir yajñasya pratiṣṭhā tasyāhaṃ devayajyayā yajñena gṛhaiḥ pratiṣṭhāṃ gameyam
ity agniṃ gṛhapatim
iḍāsmaṃ anuvastāṃ ghṛtena yasyāḥ pade punate devayantaḥ
vaiśvānarī śakvarī vāvṛdhānopa yajñam asthita vaiśvadevī
itīḍām
dakṣiṇāgnikā homā ubhayatra
yā sarasvatī veśabhagīneti mukhaṃ vimṛṣṭe
prāyaścittāhutayaḥ samiṣṭayajuḥ kapālānāṃ vimocanaṃ praṇītānāṃ vimocanam ubhayatra
saṃ yajñapatir āśiṣeti yajamāno yajamānabhāgaṃ prāśnāti
yadi pravaset samiṣṭayajuṣā saha juhuyāt prajāpater vibhān nāma lokas tasmai tvā dadhāni saha yajamāneneti
sāṃnāyyasya prāśnīyān nābrāhmaṇaḥ
idaṃ havir iti śṛtasya
dadhikrāvṇo akāriṣam iti dadhnaḥ
antarvedi praṇītāsv avamṛśya mārjayanta ṛtvijo yajamānaś ca
āsicyamāna udake 'vicchinne sadasīty abhimantrya diṅmantraiḥ pratidiśaṃ vyutsicya
yad apsu te sarasvati goṣv aśveṣu yad vasu
tena me vājinīvati mukham aṅdhi sarasvati varcasā
iti mukhāni vimṛjate
samudraṃ vaḥ prahiṇomi svāṃ yonim abhigacchata
ariṣṭā asmākaṃ vīrā mā parāseci mat payo mā mā hiṃsīs tvaṃ dhanam
iti praṇītāśeṣaṃ ninīya
namaḥ kṛtāya karmaṇe akṛtāya karmaṇe namaḥ
ayāḍ yajñaṃ jātavedā antaraḥ pūrvo 'smin niṣadya
sa tvaṃ saniṃ suvimucā vimuñca dhehy asmāsu draviṇaṃ jātavedaḥ
iti
dakṣiṇata āhavanīyam upasthāya viṣṇuḥ pṛthivyāṃ vyakraṃsteti paryāyair yajamānas trīn krāmati
viṣṇur dikṣu vyakraṃstānuṣṭubhena chandaseti caturtham
svayaṃbhūr asīty ādityam upasthāya pratyapakrāmati
idam aham ābhyo digbhyo 'smād annādyād bhrātṛvyaṃ nirbhajāmi nirbhakto yaṃ dviṣmaḥ
idam aham asmād antarikṣād asmād annādyād bhrātṛvyaṃ nirbhajāmi nirbhakto yaṃ dviṣmaḥ
idam aham asyāḥ pṛthivyā asmād annādyād bhrātṛvyaṃ nirbhajāmi nirbhakto yaṃ dviṣmaḥ
iti
aganma svaḥ saṃ jyotiṣābhūmety āhavanīyam upasthāyedam aham amuṣya prāṇaṃ niveṣṭayāmīti pārṣṇyābhidakṣiṇaṃ niveṣṭayati
yo asmān dveṣṭi yaṃ ca vayaṃ dviṣma ity abhicaran
tejo 'sīty āhavanīyam
agnā āyūṃṣi pavasa iti tisṛbhir gārhapatyam
agne gṛhapata iti ca
asā anu mā tanv iti nāmagrāhaṃ putrān anvātayate
jyotiṣe tantave tvety antarvedy upaviśya ye devā yajñahana iti yajamānas trīn atimokṣān japati
vedo 'sīti vedam ādatte
ghṛtavantaṃ kulāyinam iti stṛṇāti saṃtataṃ gārhapatyād adhy āhavanīyāt
gomaṃ agna iti prāṅ prakramya japati
agne vratapate vratam acāriṣaṃ taṃ te prāvocaṃ tad aśakaṃ tenāśakaṃ tenārātsam ity āhavanīyam
samrāḍ asi vratapā asi vratapatir asi vratam acāriṣaṃ tat te prāvocaṃ tad aśakaṃ tenāśakaṃ tenārātsam ity ādityam
yajño babhūva sa u vābabhūva sa prajajñe sa u vāvṛdhe punaḥ
sa prajānām adhipatir babhūva so asmāsu draviṇam ādadhātu vayaṃ syāma patayo rayīṇām
iti japitvā sarveṣu samidha ādhāya tena dharmeṇa paryukṣati
tantrādiṣu brahmiṣṭhaṃ brahmāṇaṃ vṛṇīte bhūpate bhuvanapate mahato bhūtasya pate brahmāṇaṃ tvā vṛṇa iti
vṛto japati deva savitar etaṃ tvā vṛṇate bṛhaspatiṃ brahmāṇaṃ tad ahaṃ manase prabravīmi mano vāce vāg gāyatryai gāyatrī triṣṭubhe triṣṭub jagatyai jagaty anuṣṭubhe 'nuṣṭup paṅktaye paṅktiḥ prajāpataye prajāpatir viśvebhyo devebhyaḥ
bṛhaspatir devānāṃ brahmāhaṃ manuṣyāṇāṃ bṛhaspate yajñaṃ gopāyāhaṃ bhūpatir ahaṃ bhuvanapatir ahaṃ mahato bhūtasya patiḥ
maho me 'voco yaśo me 'voco bhargo me 'vocaḥ stomaṃ me 'voco 'nnādyaṃ me 'vocaḥ prajāṃ me 'vocaḥ pratiṣṭhāṃ me 'voca iti
dakṣiṇataḥ karmāṇy anutiṣṭhet
brāhmaudanasya prāśiṣyann odanasyādāyaudanena juhoty odanaudanasya tvā saṃjuhomi svāheti
agne 'ṅgiro 'hutādyān mā pāhi sutrāmaṇis tvādadhānīti prāśnāti
darśapūrṇamāsayoḥ paristīrṇe vihāre tīrthena prapadya dakṣiṇata āhavanīyasya saṃstīrṇam abhimantrayate ahe daidhiṣavyod atas tiṣṭhāny asya sadane sīda yo 'smat pākatara iti
savyena tṛṇaṃ pracchidya pratyagdakṣiṇā nirasyati nirastaḥ parāvasuḥ pāpmaneti
idam aham arvāgvasoḥ sadane sīdāmi devena savitrā prasūta ity apaḥ spṛṣṭvopaviśati
ahaṃ bhūpatir ahaṃ bhuvanapatir ahaṃ mahato bhūtasya patiḥ
tad agnaye prabravīmi tad vāyave tat sūryāya
sūryo divo yajñaṃ pātu vāyur antarikṣād yajñapatiṃ pātv agnir māṃ pātu mānuṣam iti japati
āmantrito 'paḥ praṇeṣyantam anujānāti bhūr bhuvaḥ svaḥ praṇaya yajñaṃ devatā vardhaya tvaṃ nākasya pṛṣṭhe svarge loke yajamāno 'stu
saptarṣīṇāṃ sukṛtāṃ yatra lokas tatremaṃ yajñaṃ yajamānāya dhehi
devasya savituḥ prasave bṛhaspatiprasūtaḥ
oṃ praṇayeti
anāmantrito haviḥ prokṣiṣyantam anujānāty āmantrita uttarān parigrāhān idhmābarhiś cānāmantritaḥ sāmidhenīpravarau cāmantrita āśrāvaṇāya samidhe ca prokṣa yajñaṃ bṛhaspate parigṛhāṇa vediṃ prokṣa yajñaṃ prajāpate 'nubrūhi yajñaṃ pravṛṇīṣva yajñaṃ vācaspate vācam āśrāvayaitām āśrāvaya yajñaṃ devebhyaḥ prajāpate pratiṣṭha yajñam iti yathārūpam
devatā vardhaya tvam ity anuṣajet
vyāhṛtīḥ purastāt praṇavaṃ copariṣṭāt
anūcyamānāsu sāmidhenīṣu vācaṃ yacchet prayājānuyājeṣv ijyamāneṣu pradhāneṣu ca parihṛte prāśitra ā prasthānāt
yadi vācaṃ visṛjed idaṃ viṣṇuḥ
agnāviṣṇū
pāvakā naḥ sarasvatī
bṛhaspatiṃ havāmaha iti nigadya vācaṃ yacchati
mārjite 'greṇāhavanīyaṃ prāśitram āhriyamāṇaṃ pratīkṣate mitrasya tvā cakṣuṣā pratīkṣa iti
pratīkṣya sāvitreṇa pratigṛhyādityās tvā pṛṣṭhe sādayāmīti bhūmau pratiṣṭhāpya suparṇasya tvā garutmataś cakṣuṣāvekṣa ity avekṣyāṅguṣṭhenopamadhyamayā ca prāśnāty anupaspṛśan dantān agneṣ ṭvāsyena prāśnāmīti
brāhmaṇasyodareṇa bṛhaspater brahmaṇeti
prācīr apa utsicyācāmati satyena tvābhijigharmīti hṛdayadeśam abhimṛśati
indrasya tvā jaṭhare dadhāmīti nābhideśam
vāṅ ma āsan nasoḥ prāṇo 'kṣyoś cakṣuḥ karṇayoḥ śrotraṃ bāhvor balam ūrvor ojo 'riṣṭā viśvāṅgāni tanūr me tanvā saheti sarvāṇi gātrāṇi
āhitām anuyājasamidham anumantrayate eṣā te agne samit tayā tvaṃ vardhasva cāpyāyasva vardhiṣīmahi ca vayam ā ca pyāyiṣīmahi ca svāheti
vāsiṣṭhaḥ some brahmā
āsanneṣv agnīṣomīya ājyeṣu dakṣiṇata āhavanīyasyāntarvedi mantropaveśanaṃ prātaranuvākakāle ca
na dhiṣṇyān vyaveyāt
tīrthena prapadya prāyaścittāhutayaḥ pavamānānvārambhaṇaṃ dhiṣṇyopasthānam iti kriyeta
āmantrite stotrānujñānam bhūr bhuvaḥ svar devasya savituḥ prasave bṛhaspate stuta raśminā kṣayāya kṣayaṃ jinvety uttara uttaraś ca stomabhāgaḥ
stute grahopasthānakalaśopasthānāntaṃ kṛtvā sadaḥ praviśaty apareṇa dvāreṇa paścārdhena vihārasya dvārye saṃmṛśya yathāpūrve
uruṃ no lokam anuneṣi vidvāṃt svarvij jyotir abhayaṃ svasti
ṛṣvā ta indra sthavirasya bāhū upastheyāma śaraṇā bṛhantā
iti prapadya dakṣiṇato maitrāvaruṇadhiṣṇyasya mantropaveśanam
pūrveṇa dvāreṇa dakṣiṇā yathetaṃ niṣkramaṇam
visamāpte savane 'pareṇa
savanasaṃsthāsu yathāprasṛptam
stutaśastreṣv ā vaṣaṭkārād vācaṃ yacched upākṛte prātaranuvāka upāṃśvantaryāmayor homāddhomāt
sarvakāmasya darśapūrṇamāsau
vratopete yajamāne
devā gātuvido gātuṃ yajñāya vindata
manasaspatinā devena vātādyajñaḥ prayujyatām
iti japitvā śākhām āharati
śamīśākhāṃ palāśaśākhāṃ vā bahupalāśām apratiśuṣkāgrāṃ prācīm udīcīṃ vāhānām
iṣe tveti chittvā subhūtāyeti saṃnamati
imāṃ prācīm udīcīm iṣam ūrjam abhisaṃskṛtāṃ bahuparṇām aśuṣkāgrāṃ harāmi paśupām aham ity āharati
tayā sadarbhapiñjūlayā ṣaḍ vatsān apākaroti vāyavaḥ stheti
devo va ity ekaikāṃ saṃsparśayan gāḥ prakālayati
āpyāyadhvam aghnyā devebhyā indrāya bhāgam ity āpyāyati
mahendrāyeti mahendrayājinaḥ
śuddhā apaḥ suprapāṇe pibantīḥ śatam indrāya śarado duhānāḥ
rudrasya hetiḥ pari vo vṛṇaktu
iti vrajantīr anumantrayate
pūṣā vaḥ paraspā aditiḥ prertvarīpā indro vo 'dhyakṣo 'naṣṭāḥ punar eteti ca
dhruvā asminn iti yajamānaṃ prekṣate gṛhān vābhiparyāvartate
yajamānasya paśūn pāhīty agniṣṭhe 'nasy agnyagāre vā purastāt pratīcīṃ śākhām upakarṣati
asidaṃ dātraṃ paścād gārhapatyasya sāvitreṇādatte 'śvaparaśuṃ vā devasya tvetiprabhṛtinādada ity antena
goṣad asīti gārhapatyaṃ prekṣate
pratyuṣṭaṃ rakṣa ity āhavanīye pratitapyorv antarikṣaṃ vīhi
preyam agād iti prāg vodag vābhipravrajya yataḥ kutaścid darbhān barhir āharati
devānāṃ pariṣūtam asīti pariṣūya viṣṇoḥ stupa iti stambaṃ gṛhītvātisṛṣṭo gavāṃ bhāga ity ekāṃ śnuṣṭiṃ dve vā visṛjati
devebhyas tvordhvabarhirbhya ity ūrdhvam unmṛjya mādho mopari parusta ṛdhyāsam iti dātram upahṛtya viśākhāni pratilunāti sāvitreṇa dāmīty antena
prathamalūnaṃ saṃnakhaṃ prastaraṃ kṛtvā pṛthivyāḥ saṃpṛcaḥ pāhīti tṛṇam antardhāya sādayati
ācchettā te mā riṣam iti prabhūtaṃ lūtvā japati
atas tvaṃ barhir ity ālavān abhimṛśati
sahasravalśā ity ātmānaṃ pratyabhimṛśati
apaḥ spṛṣṭvāyupitā yonir iti śulbaṃ pratidhāyādityā rāsnāsīty āveṣṭayati tridhātu pañcadhātu saptadhātu vā
evaṃ dhātusaṃbharaṇāstaraṇayoḥ
susaṃbhṛtā tvā saṃbharāmīti śulbe barhiḥ saṃbharati
alubhitā yonir iti prastaram ādhāyendrāṇyāḥ saṃnahanam ity antāv abhisamāyacchati
pūṣā te granthiṃ grathnātv iti granthiṃ karoti
sa te mā sthād iti paścāt prāñcam upakarṣati
āpas tvām aśvinau tvām ṛṣayaḥ sapta māmṛjuḥ
barhiḥ sūryasya raśmibhir uṣasāṃ ketum ārabhe
ity ārabhyendrasya tvā bāhubhyām udyaccha ity udyacchati
bṛhaspater mūrdhnā harāmīti śirasy ādhāyorv antarikṣaṃ vīhīti vrajati
adityās tvā pṛṣṭhe sādayāmīti paścād āhavanīyasya paridhideśe 'nadhaḥ sādayitvā devaṃgamam ity upari nidadhāti
pālāśaṃ khādiraṃ vāṣṭādaśadārum idhmaṃ saṃnahyati trīṃś ca paridhīn sahaśalkān kārṣmaryamayān bilvapalāśakhadirarohītakodumbarāṇāṃ vā
sthaviṣṭho madhyamo varṣīyān aṇīyān dakṣiṇārdhyo hrasiṣṭho 'ṇiṣṭha uttarārdhyaḥ
yat kṛṣṇo rūpaṃ kṛtvā prāviśas tvaṃ vanaspatīn
tatas tvām ekaviṃśatidhā saṃbharāmi susaṃbhṛtā
iti saṃbhṛtya yajñāyur anusaṃcarān iti sahamūlair darbhaiḥ saṃnahyati
kṛṣṇo 'syākhareṣṭhāḥ
devapuraś carasa ṛdhyāsaṃ tvety upari nidadhāti
darbhāṇāṃ vedaṃ karoti vatsajñuṃ paśukāmasya trivṛtaṃ brahmavarcasakāmasya mūtakāryam annādyakāmasya
prasavyaṃ śulbaṃ kṛtvā vatsajñuṃ niveṣṭya vedāgre śulbaṃ nidhāya trir vedaśiraḥ saṃnahyaty uttaram uttaraṃ pradakṣiṇam
prādeśamātre śulbāt parivāsyotkare mūlāni gamayati
atraivāmāvāsyāyāṃ vediṃ karoti sarvaṃ sadyaḥ paurṇamāsyām
śākhāyā antarvedi palāśāni viśātya mūlataḥ pracchidyāntarvedi nyasyed upaveśaṃ ca kurvīta
śākhāyā darbhamayaṃ pavitraṃ karoty agranthi trivṛd avidalam
hute 'gnihotre parisamūhya paristīryottarato gārhapatyasya pātrebhyaḥ saṃstīrya dvaṃdvaṃ sāṃnāyyapātrāṇi prayunakti dohanaṃ nidāne kumbhīṃ śākhāpavitraṃ ca
barhiṣaḥ pavitre kurute samāvapracchinnaprāntau darbhau prādeśamātrau
pavitre stho vaiṣṇave ity oṣadhyā chittvā viṣṇor manasā pūte stha ity adbhis trir unmṛjya prokṣaṇīḥ saṃskurute
devo vaḥ savitotpunātv iti gāyatryā triḥ paccha utpūya devīr āpo 'greguva ity abhimantrya śundhadhvaṃ daivyāya karmaṇa iti pātrāṇi triḥ prokṣati
upasṛṣṭāṃ me prabrūtāt
vihāraṃ ca gāṃ copasṛṣṭām antareṇa mā saṃcāriṣur iti saṃpreṣyati
niṣṭaptaṃ rakṣo niṣṭaptā arātaya iti kumbhīṃ niṣṭapya vasūnāṃ pavitram asīti prāgagraṃ pavitram avadadhāti
dyaur asīty abhimantrya mātariśvano gharma ity adhiśrayati
anvārabhya vācaṃ yacchati
na riktam avasṛjati
poṣāya tveti vatsam avasṛjyamānam anumantrayate
ayakṣmā vaḥ prajayā saṃsṛjāmi rāyaspoṣeṇa bahulā bhavantv iti saṃgacchamānām
adityā rāsnāsīti nidīyamānām
ūrjasvatīr ghṛtavatpinvamānā jīvā jīvantīr upa vaḥ sademety upasannam
utsaṃ duhanti kalaśaṃ caturbilam iḍāṃ dhenuṃ madhumatīṃ svastaye
tad indrāgnī jinvatāṃ sūnṛtāvat tad yajamānam api svarge loke dadhātu
iti dhārāghoṣam
dogdhāraṃ pṛcchati kāmadhukṣa iti
amūm iti nāmādiśati
sā viśvāyur astv asāv iti nāmagrāham anumantrayate
sā viśvabhūr iti dvitīyām
sā viśvakarmeti tṛtīyām
dugdham avanayati
tisro yajuṣā dohayati tisras tūṣṇīm
tisṛṣu dugdhāsu trir uccair vācaṃ visṛjate
bahu dugdhīndrāya devebhyo havir iti saṃpreṣyati
mahendrāyeti mahendrayājinaḥ
visṛṣṭavāg ananvārabhyottarā dohayati
saṃpṛcyadhvam ṛtāvarīr ūrmiṇā madhumattamāḥ
pṛñcatīḥ payasā payo mandrā dhanasya sātaye
iti kumbhyāṃ saṃkṣālanam ānayati
hutaḥ stoka iti skannaprāyaścittaṃ japati
vartma kurvann udag udvāsayati dṛṃha gā dṛṃha gopatiṃ mā te yajñapatī riṣad iti
śītabudhnaṃ dadhnātanakti dvayor ekasyā vā dugdhena pūrvedyur nihitena
indrāya tvā bhāgaṃ somenātanacmīty ātanakti
mahendrāyeti mahendrayājinaḥ
yavāgūr agnihotram
tasyāḥ piṇḍaṃ pratinayaty adas tamasi viṣṇave tveti
viṣṇo havyaṃ rakṣasveti nidhāyāpo jāgṛteti sodakena pātreṇāmṛnmayenāpidadhyāt
yadi mṛnmayaṃ syāt tṛṇaṃ kāṣṭhaṃ vāvadadhyāt
tena dharmeṇa prātardohāya vatsān apākaroti
somayājino 'māvāsyāyāṃ nityaṃ saṃnayanaṃ yathākāmy asomayājinaḥ
śuśruvān grāmaṇī rājanya iti gataśriyaḥ
aurvo gautamo bhāradvāja iti mahendraṃ yajeran gataśriyaś ca
itare saṃvatsaram indram iṣṭvāgnaye vratapataye 'ṣṭākapālaṃ nirupya mahendraṃ yajeran
amāvāsyāyām aparāhṇe piṇḍapitṛyajñāya prāgdakṣiṇaikolmukaṃ praṇayet
apeto yantv asurāḥ pitṛrūpā ye rūpāṇi pratimucyācaranti
parāpuro nipuro ye bharanty agniṣ ṭān lokāt praṇudātv asmāt
iti
uttarataḥ praṇītasya vedim uddhanti sphyena sakṛt parācīnam apeto yantv asurā ye pitṛṣada iti
prāgdakṣiṇāgrair dakṣiṇāgniṃ paristīrya dakṣiṇato 'gner ekaikaṃ pātrāṇi prayunakti caruṃ mekṣaṇaṃ piṇḍanidhānam ulūkhalamusalaṃ kṛṣṇājinaṃ śūrpam
sakṛd ācchinnasya barhiṣa ekapavitraṃ kṛtvā tūṣṇīṃ prokṣaṇīṃ saṃskṛtya pātrāṇi sakṛt prokṣati
ekapavitram antardhāyāgniṣṭhād adhi caruṇā vrīhīn nirvapati pūrayitvā nimṛjya kṛṣṇājine 'dhyavahanti prāgdakṣiṇamukhā parāpāvam
sakṛt phalīkṛtān dakṣiṇāgnau śrapayati prasavyam udāyāvaṃ jīvataṇḍulam
śṛtaṃ pratinayati
ghṛtenānutpūtena navanītena votpūtena śṛtam abhighārya dakṣiṇata udvāsyaikasphyāyām āsicya sakṛd ācchinnaṃ prokṣati
ekasphyām āstīrya caruṃ mekṣaṇaṃ piṇḍanidhānam ity ekaikaṃ barhiṣy āsādayati
pariśrayaty ādityasakāśāt
kaśipuṃ sopadhānaṃ paścād agner āstīrya pitṝn āvāhayati eta pitara iti
yajñopavītī mekṣaṇena tisra āhutīr juhoti
somāya pitṛmate svadhā namaḥ
yamāyāṅgirasvate svadhā namaḥ
agnaye kavyavāhanāya svadhā nama iti dakṣiṇāṃ dakṣiṇām
udakalepaṃ mekṣaṇam agnāv anupraharati
yajamāno 'ta ūrdhvaṃ paretana pitara iti trir apaḥ pariṣiñcati triḥ pātraṃ pratipariharati
trīn udakāñjalīn ninayati ācāmantu pitara iti
barhiṣi trīn piṇḍān nidadhāti dakṣiṇaṃ dakṣiṇam etat te mama pitar asāv iti pitur nāma gṛhītvaitat te mama pitāmahāsāv iti pitāmahasyaitat te prapitāmahāsāv iti prapitāmahasya
ye cātra tvām anu tebhyaḥ svadhety anuṣajet
etat te 'muṣya pitar etat te 'muṣya pitāmahaitat te 'muṣya prapitāmaheti pravasati yajamāne 'dhvaryuḥ
yadi nāmāni na jānīyāt svadhā pitṛbhyaḥ pṛthivīṣadbhyaḥ svadhā pitṛbhyo 'ntarikṣasadbhyaḥ svadhā pitṛbhyo diviṣadbhya iti nidadhyāt
lupyeta jīvatpituḥ piṇḍanidhānam
na jīvantam atidadyāt
jīvatpitāmahaś cet pitur ekaḥ piṇḍaḥ
lepaḥ pitre
tathodakam āñjanābhyañjane ca
barhiṣi lepaṃ nimārṣṭi yātra pitaraḥ svadhā tayā yūyaṃ yathābhāgaṃ mādayadhvam iti
atra pitaro mādayadhvam ity udaṅṅ āvṛtyā tamitor āsitvā yeha pitara ūrk tasyai vayaṃ jyog jīvanto bhūyāsmety amīmadanta pitara iti pariśritaṃ prapadyāñjanāktāḥ śalākāḥ pratipiṇḍaṃ nidadhāti āṅkṣvāsāv ity āñjanenābhyaṅkṣvāsāv ity abhyañjanena ca
eṣā yuṣmākaṃ pitara ity ūrṇāṃ daśāṃ vā nyasyati
imā asmākam ity avaśiṣṭā avekṣate
lomottaravayasi nyasyed ato naḥ pitaro 'nyan mā yoṣṭeti
tena dharmeṇa pariṣicya mārjayantāṃ pitaro mārjayantāṃ pitāmahā mārjayantāṃ prapitāmahā iti barhiṣi trīn udakāñjalīn ninīya nihnute 'ñjaliṃ kṛtvā namo vaḥ pitaro manyave
namo vaḥ pitara iṣe
namo vaḥ pitara ūrje
namo vaḥ pitaraḥ śuṣmāya
namo vaḥ pitaro rasāya
namo vaḥ pitaro balāya
namo vaḥ pitaro yajjīvaṃ tasmai
namo vaḥ pitaro yad ghoraṃ tasmai
svadhā vaḥ pitaro namo namo vaḥ pitaraḥ
ye 'tra pitaraḥ pretā yuṣmāṃs te 'nu ya iha pitaro jīvā asmāṃs te 'nu
ye 'tra pitaraḥ pretā yūyaṃ teṣāṃ vasiṣṭhā bhūyāstha ya iha pitaro jīvā ahaṃ teṣāṃ vasiṣṭho bhūyāsam iti
śeṣam avajighret
āmayāvy annādyakāmo vā prāśnīyāt
prajāpate na tvad ity uttiṣṭhati
paretaneti yajamānaḥ pravāhaṇīṃ japati
ubhau manasvatīr mano nvāhuvāmaha iti tisraḥ
vayaṃ soma vrate tava manas tanūṣu bibhrataḥ
prajāvantaḥ sacemahi
iti ca
akṣann amīmadanteti ca
prāpyā te agna idhīmahīti gārhapatyam upatiṣṭhate
madhyamaṃ piṇḍaṃ patnī prāśnīyāt
ādhatta pitaro garbhaṃ kumāraṃ puṣkarasrajam
yathāyaṃ pumān syāt
iti
itarāv agnāv anuprahared brāhmaṇo vāśnīyād apo vā gamayet
dve dve abhyukṣya pātrāṇi pratyāharati
aupāsanaṃ gārhapatyadakṣiṇāgnisthānīyaṃ kṛtvāpyanāhitāgniḥ piṇḍapitṛyajñaṃ kurvīta
prātarhute 'gnihotre veṣāya vām iti pāṇī prakṣālyāgnīn paristīrya dakṣiṇato brahmayajamānābhyāṃ stīrtvā saṃtataṃ pṛṣṭhyāṃ stṛṇāti gārhapatyād adhy āhavanīyād yajñasya saṃtatir asi yajñasya tvā saṃtatyai stṛṇāmīti
uttarataḥ pṛṣṭhyāyāḥ pātrebhyaḥ saṃstīrya dvaṃdvaṃ pātrāṇi prayuṇakti sphyaṃ kapālāny agnihotrahavaṇīṃ śūrpaṃ kṛṣṇājinaṃ śamyām ulūkhalamusalaṃ dṛṣadupalaṃ khādiraṃ sruvaṃ pālāśīṃ juhūm āśvatthīm upabhṛtaṃ vaikaṅkatīṃ dhruvāṃ śamīmayīr vāratnimātrīḥ
varaṇamayāni śiṣṭāni pātrāṇi
pātrīm iḍācamasaṃ vedaṃ vedapraravān kuṭarum ājyasthālīṃ caruṃ prāśitraharaṇaṃ praṇītāpātraṃ patnīyoktraṃ prātardauhikāni
camasenāpaḥ praṇayati
kāṃsyena brahmavarcasakāmasya dohanena paśukāmasya mṛnmayena pratiṣṭhākāmasyāyasenābhicarataḥ
vānaspatyo 'sīti camasam ādāya devebhyaḥ śundhasveti camasaṃ prakṣālayati
pārthivam asi
devebhyaḥ śumbhasvetītarān
paścād gārhapatyasya pavitrāntarāpo gṛhṇīte pṛthivīṃ manasā dhyāyan
yad vo revatī revatyaṃ yad vo haviṣyā haviṣyam
yad va ojo yac ca nṛmṇaṃ taṃ va ūrmiṃ madhumantaṃ devayajyāyai juṣṭaṃ gṛhṇāmi
iti
prokṣaṇīr dharmaiḥ saṃskṛtya brahmann apaḥ praṇeṣyāmīty āmantryāvadhāya pavitre sphyena saha praṇayati samaṃ prāṇair dhārayamāṇaḥ ko vaḥ praṇayati sa vaḥ praṇayatu
kasmai vaḥ praṇayati tasmai vaḥ praṇayatu
bṛhaspatir vaḥ praṇayatu
poṣāya tveti
uttarata āhavanīyasya sphyenoddhatya sādayati ko vo yunakti sa vo yunaktu
kasmai vo yunakti tasmai vo yunaktu
bṛhaspatir vo yunaktu
viśvebhyaḥ kāmebhyo devayajyāyā iti
adhvaryuyajamānau vācaṃ yacchetām ā haviṣkṛtaḥ
paristaraṇaiḥ svācchādya pavitrapāṇiḥ pātrāṇi saṃmṛśati saṃsīdantāṃ daivīr viśa iti
vānaspatyāsīty agnihotrahavaṇīm ādatte
varṣavṛddham asīti śūrpam
urv antarikṣaṃ vīhīti vrajati
pratyuṣṭaṃ rakṣa ity āhavanīye pratitapya yajamāna havir nirvapsyāmīti yajamānam āmantrayate
yadi pravased agne nirvapsyāmīti brūyāt
vrīhyāgrayaṇeneṣṭvā vrīhibhir yajetā yavebhyo yavair vā vrīhibhyaḥ
paścād agniṣṭhaṃ śakaṭaṃ yogyakṛtaṃ chadiṣmat sapariṇaṭkam
tasmād adhi nirvapati
pātryā vā sphyam avadhāyānasān mantrān japan
dhūr asīti dhuram abhimṛśati
devānām asi vahnitamam ity uttarām īṣām ālabhya japati
viṣṇoḥ kramo 'sīti pādam ādadhāti
ahrutam asīty ārohati
uru vātāyety avasārayati
mitrasya vaś cakṣuṣā prekṣa iti haviṣyān prekṣate
agnihotrahavaṇyām avadhāya muṣṭinā nirvapaty agnihotrahavaṇyāḥ śūrpe devasya va ity agnaye vo juṣṭān nirvapāmy amuṣmai vo juṣṭān iti yathādevatam
trir yajuṣā tūṣṇīṃ caturtham
idaṃ devānām iti niruptān abhimṛśati
idam u naḥ sahety avaśiṣṭān
gopīthāya tvā rakṣāyai tvā nārātyā iti niruptān
dṛṃhantāṃ duryā ity avarohati
svāhā dyāvāpṛthivībhyām iti skannaprāyaścittaṃ japati
nirvaruṇasyeti śakaṭaṃ niṣkrāmayati
svar abhivyakśam ity ākāśaṃ prekṣate
jyotir vaiśvānaram ity āhavanīyam
urv antarikṣam anvihi
adityāstvopasthe sādayāmīti paścād gārhapatyasya sādayati
agne havyaṃ rakṣasveti pura upasādayati
anirmṛṣṭāyām agnihotrahavaṇyāṃ prokṣaṇīṃ saṃskṛtya haviṣyaṃ prokṣaty anabhiprokṣann agnim agnaye vo juṣṭān prokṣāmy amuṣmai vo juṣṭān iti yathādevatam
trir yajuṣā tūṣṇīṃ caturtham
pātrāṇi ca yad vo 'śuddha ālebha iti trir uttānāni paryāvartya
adityās tvag asīti kṛṣṇājinam ādāyāvadhūtaṃ rakṣa ity utkare trir avadhūnoty upariṣṭādgrīvam udagāśasanam
adityās tvag asi prati tvādityās tvag vettv iti
paścād utkarasyāstṛṇāti pratyaggrīvam uttaraloma pratyagbhasadam abhibhujan
anutsṛjan kṛṣṇājinam ulūkhalam ādadhāti pṛthugrāvāsīti
na riktam avasṛjati
agner jihvāsīti haviṣyān vapati
trir yajuṣā tūṣṇīṃ caturtham
bṛhadgrāvāsīti musalam ādāya
ūrdhvasūr vānaspatya iti vā
apahataṃ rakṣo haviṣkṛd ehīty avahanti
apahato 'ghaśaṃso haviṣkṛd ehīti dvitīyam
apahatā yātudhānā haviṣkṛd ehīti tṛtīyam
haviṣkṛd āgahīti rājanyasya haviṣkṛd ādraveti vaiśyasya
patny avahanti
kuṭarur asīty āgnīdhraḥ kuṭarum ādāyeṣam āvadeti dṛṣadam āhanti
ūrjam āvadeti dvitīyaṃ rāyaspoṣam āvadety upalām
trir etena dharmeṇa
varṣavṛddhamasīti śūrpam ādatte
varṣavṛddhāḥ stheti haviṣyān prekṣate
prati tvā varṣavṛddhaṃ vettv ity udvapati
parāpūtaṃ rakṣa ity uttare niṣpunāti
puroḍāśakapāle tuṣān opyādhastāt kṛṣṇājinasyopāsyati praviddho rakṣasāṃ bhāga iti
idam ahaṃ rakṣo 'vabādha idam ahaṃ rakṣo 'dhamaṃ tamo nayāmīti pārṣṇyā tuṣān avabādhate
apaḥ spṛṣṭvā vivinakti devo vaḥ savitā vivinaktu suvicā vivicyadhvam iti
viviktān āvapati
devebhyaḥ śundhadhvam iti triḥ phalīkaroti
tena dharmeṇānabhibhujan kṛṣṇājinam āstīrya dhiṣaṇāsi pārvatīti dṛṣadam ādadhāti
dhiṣaṇāsi pārvatī prati tvā pārvatī vettv ity upalām
adityāḥ skambho 'sīti śamyām upakarṣati paścādudīcīnakumbām
dhānyam asīty adhivapati trir yajuṣā tūṣṇīṃ caturtham
prāṇāya tveti prācīm upalāṃ prakarṣaty apānāya tveti pratīcīṃ vyānāya tveti madhye vyavadhārayati
dīrghām anu prasṛtim iti saṃsthāpayati
mitrasya vaś cakṣuṣāvekṣa iti piṣṭāny avekṣate
devo vaḥ savitā hiraṇyapāṇir upagṛhṇātv ity avaśīryamāṇāny upagṛhṇāti
dāsī pinaṣṭi patnī vā
aṇūni kurutād iti saṃpreṣyati
dhṛṣṭir asi brahma yacchety upaveṣam ādāya gārhapatyād aṅgārau nirvartayaty apāgne 'gnim āmādaṃ jahīti
niṣkravyādaṃ nudasvety anyataraṃ nirasyati
āgne devayajanaṃ vaheti dvitīyam avasthāpya tasmin kapālam upadadhāti dhruvam asi pṛthivīṃ dṛṃheti
anabhisṛjan kapālam aṅgāram adhivartayati nirdagdhaṃ rakṣa iti
dharuṇam asīti pūrvam upadadhāti
dhartram asīti pūrvārdham
dharmāsīti madhyamād dakṣiṇam
cid asīty uttaram
paricid asīti dakṣiṇārdhāt pūrvam
viśvāsu dikṣu sīdety aparam
sajātān asmai yajamānāya pariveśaya sajātā imaṃ yajamānaṃ pariviśantv ity uttarārdhāt pūrvam
aṣṭākapāla āgneya ekādaśakapāla aindrāgna aindraś ca
etena dharmeṇottarasminn aṣṭāv upadhāya citaḥ stha paricitaḥ stheti śeṣam upadadhāti
vasūnāṃ rudrāṇām ity aṅgārān adhyūhya taptābhyaś carum adhiśritya prātardohaṃ dohayati yathā sāyaṃdoham
udagagraṃ pavitram avadadhāti
śṛtaṃ karoti nātanakti
udvāsya prātardohaṃ piṣṭāni saṃvapati niṣṭapyopavātāyāṃ pātryāṃ pavitre avadhāya vāgyato devasya va ity agnaye juṣṭān saṃvapāmy amuṣmai vo juṣṭān iti yathādevataṃ trir yajuṣā tūṣṇīṃ caturtham
taptā apo madantīr utpūya havir utpunāti paccho gāyatryā
āharati sruveṇa praṇītānāṃ vedam upayāmaṃ kṛtvā
tābhiḥ saṃsṛjati sam āpā oṣadhībhir iti
adbhiḥ pariprajātāḥ stha sam adbhiḥ pṛcyadhvam iti madantībhiḥ
sīdantu viśa iti saṃnayati
makhasya śiro 'sīti piṇḍam abhimantrya pūṣā vāṃ viśvavedā vibhajatu yathābhāgaṃ vyāvartethām iti samau karoti
idam agner ity āgneyam idam agnīṣomayor ity abhimantrya paurṇamāsyām
yathādevatam amāvāsyāyām
gharmo 'sīty adhiśrayati
uru prathasveti prathayati yāvatkapālaṃ kūrmasyānurūpam aśvaśaphamātram
saṃ te tanvā tanvaḥ pṛcyantām ity avikṣārayan lepena parimārṣṭi
dakṣiṇata ājyaṃ nirvapati
aditir asi nāchinnapatrety ājyasthālīm ādāya dakṣiṇāgnau vilāpya pavitrāntarā pṛśneḥ payo 'sy agreguvas tasya te 'kṣīyamāṇasya pinvamānasya jinvamānasyeṣa ūrje juṣṭaṃ nirvapāmi devayajyāyā iti
pari vājapatir ity ājyaṃ haviś ca triḥ paryagnikaroti saha lepena
devas tvā savitā śrapayatv ity ulmukenābhitāpyāgne brahma gṛhṇīṣvety ulmukam avasṛjya darbhais tvacaṃ grāhayaty agniṣ ṭe tvacaṃ mā hiṃsīd ity anapohan jvālān
saṃ brahmaṇā pṛcyasveti vedena sahāṅgāraṃ bhasmābhyūhati
avidahanta śrapayatety aṅgārān abhyūhya vācaṃ visṛjate
antarvedi prāgudīcīḥ sphyena tisro lekhāḥ kṛtvā tāsu lepaṃ ninayaty asaṃsārayan ekatāya svāhā dvitāya svāhā tritāya svāheti paryāyair āhavanīyād ulmukenābhitāpya
vediṃ karoti
khādiraṃ sphyaṃ bhṛṣṭilam ādatte sāvitreṇa
indrasya bāhur asīti darbheṇa saṃmṛjya pṛthivyā varmāsīti pūrvasmin veditṛtīye darbhaṃ nidhāya sphyena tiryak chinatti tricaturthaṃ pṛthivi devayajanīti
vrajaṃ gaccha gosthānam iti tṛṇāgram ādatte pāṃsūṃś cākhātvā
varṣatu te parjanya iti vedim avekṣate
badhāna deva savitar iti sphyena satṛṇān pāṃsūn harati
uttarata āgnīdhras tuṣān vedamūlānīty utkaraṃ parigṛhṇāti
idaṃ tasmai harmyaṃ karomi yo vo devāś carati brahmacaryam
medhāvī dikṣu manasā tapasvy antardūtaś carati mānuṣeṣu
iti tasya pāṇikoṣṭhe nivapati
yo 'smān dveṣṭi yaṃ ca vayaṃ dviṣma ity abhicaran
mā vaḥ śivā oṣadhaya iti dvitīyam
drapsas ta iti tṛtīyam
etena dharmeṇa trir yajuṣā harati tūṣṇīṃ caturtham
apabāḍhaṃ rakṣo 'pabāḍho 'ghaśaṃso 'pabāḍhā yātudhānā iti sphyenotkaram apidhatte
agreṇa gārhapatyam apareṇāhavanīyaṃ sphyena vediṃ parigṛhṇāti yajamānamātrāṃ prācīṃ yathā havīṃṣy āsannāni sambhaveyus tāvatīṃ tiraścīm
satyasad asīti paścārdhād udīcīṃ lekhāṃ likhati
ṛtasad asīti dakṣiṇārdhāt prācīm
gharmasad asīty uttarārdhāt prācīm
kheyāṃ pratiṣṭhākāmasya kuryāt
apārarum iti dvyaṅgulaṃ khātvā sphyena mūlāny uddhatyotkare nivapati
āhāryapurīṣāṃ paśukāmasya kuryāt
imāṃ naraḥ kṛṇuta vedim etya devebhyo juṣṭām adityā upasthe
tāṃ viśve devā ajuṣanta sarve rāyaspoṣā yajamānaṃ saṃviśantu
iti saṃmṛṣṭām āhavanīyalakṣmyai prāñcāv aṃsāv unnayati pratīcī śroṇī prāgudakpravaṇāṃ saṃnatamadhyām antikajaghanām
etadantaṃ pūrvedyuḥ karoti
pāṇī prakṣālya sphyaṃ prakṣālayaty apratimṛśann agram
vedim avokṣya brahmann uttaraṃ parigrahīṣyāmīty āmantrya parigṛhṇāti vasavas tveti paścād rudrās tveti dakṣiṇata ādityās tvety uttarataḥ
dhā asi svadhā asi
urvī cāsi vasvī cāsi rantī cāsi
purā krūrasyeti ca sphyena vediṃ saṃmṛjyāparasmin veditṛtīye tiryañcaṃ sphyaṃ stabdhvā prokṣaṇīr āsādayedhmābarhir upasādaya sruvaṃ srucaś ca saṃmṛḍḍhi patnīṃ saṃnahyājyenodehīti saṃpreṣyati
āgnīdhro yathāpreṣitaṃ karoti
prokṣaṇīr abhyutpūrya sphyāgre 'pa upaninīyodañcaṃ sphyam avakṛṣya sphyasya vartman sādayati
purāsadanāt sphyam udyacchet
sphyenotkaram avahanti dviṣato vadho 'sīti purastāt pratyañcam
abhyukṣya pratyāsādayati
uttarata āhavanīyasya dakṣiṇam idhmam uttaraṃ barhiḥ
vedapraravaiḥ srucaḥ saṃmārṣṭi caturdhā vibhajyāvibhajya vā
āhavanīye gārhapatye vā pratyuṣṭaṃ rakṣa iti pratitapyābhyagre sapārśvāgrair mukhāni mūlair daṇḍān
āyuḥ prāṇam iti sarvataḥ sruvam agneṣ ṭvā tejiṣṭhasya tejasā niṣṭapāmīti saṃmārgaṃ niṣṭapati
cakṣuḥ śrotram iti juhūm abhyantaraṃ prācīṃ pratīcīṃ bāhyataḥ
vācaṃ paśūn ity upabhṛtam abhyantaraṃ pratīcīṃ prācīṃ bāhyataḥ
yajñaṃ prajām iti sarvato dhruvām
abhyukṣya saṃmārgān agnāv anupraharati
divaḥ śilpam avatataṃ pṛthivyāḥ kakubhi śritam
tenā sahasrakāṇḍena dviṣantaṃ tāpayāmasi
dviṣan nas tapyatāṃ bahu mā na āgāt tāpyauṣadhayaḥ svāhā
iti
agne gṛhapata upa mā hvayasva devānāṃ patnīr upa mā hvayadhvam iti patnī gārhapatyam upatiṣṭhate
patnīlokaṃ ca patni patny eṣa te loko namas te astu mā mā hiṃsīr iti
suprajasas tvā vayaṃ supatnīr upasedima
agne sapatnadambhanaṃ suvīrāso adābhyam
iti dakṣiṇataḥ paścād gārhapatyasyopaviśati prabhujya jānunī
yoktreṇa patnī saṃnahyate 'ntarvastram āśāsānā saumanasaṃ prajāṃ saubhāgyaṃ tanūm
agner anuvratā bhūtvā saṃnahye sukṛtāya kam
iti
pūṣā te granthiṃ grathnātv iti granthiṃ karoti
sa te mā syād iti dakṣiṇato granthim abhyūhati
apaḥ spṛṣṭvā vedenājyam upaharati
tad anvārabhyābhisaṃmīlyāvekṣate adabdhena tvā cakṣuṣāvekṣe rāyaspoṣāya suprajāstvāya
aditir iva suputrendrāṇīvāvidhavā suprajāḥ prajayā bhūyāsam iti
idaṃ viṣṇur iti gārhapatyadakṣiṇāgnyor adhiśrayati
tejo 'sīti dvitīyaṃ paścād gārhapatyasya
tejo 'nupracyavasveti harati
agneṣ ṭe haro mā vinaid ity āhavanīye 'dhiśrityottarataḥ prokṣaṇīnāṃ sphyasya vartman sādayati
tejo 'sīti paryāyais trir ājyam utpūyāpa utpunāti paccho gāyatryā
amṛtam asīty ājyam avekṣate
antarvedy ājyāni sruveṇa gṛhṇāti vedam antardhāya pavitre avadhāya dhāmāsīti gṛhṇaṃś caturjuhvāṃ gṛhṇāti
aṣṭau gṛhṇann upabhṛti kanīyaś caturdhruvāyām
bhūyiṣṭhaṃ pañcamaṃ paśukāmasya
āpo rebhata pipṛta madhvā samaktā niṣāda sthā yāmanvāhāryamāṇā iti prokṣaṇīr abhimantrayate
devīr āpaḥ śuddhā yūyam iti ca
brahmann idhmaṃ vediṃ barhiḥ prokṣiṣyāmīty āmantrya visrasyedhmamṛte paridhibhyaḥ prokṣati
kṛṣṇo 'syākhareṣṭha itīdhmaṃ vedir asīti vediṃ barhir asīti barhis tris triḥ prokṣati
devaṃgamam asīty antarvedy āsādya barhis triḥ prokṣati dive tvety agram antarikṣāya tveti madhyaṃ pṛthivyai tveti mūlam
agrāṇy upapāyya granthiṃ pariṣicya mūlāny upasiñcati
ūrg bhava barhiṣadbhyaḥ
svāhā pitṛbhyo gharmapāvabhya iti dakṣiṇato vedyāḥ prokṣaṇīśeṣaṃ ninīya pūṣā te granthiṃ viṣyatv iti granthiṃ visrasya yajamāne prāṇāpānau dadhāmīti prastare pavitre visṛjya viṣṇoḥ stupo 'sīti prastaraṃ sahapavitram āhavanīyato 'bhigṛhṇāty avidhūnvann asaṃmārgam
agreṇāhavanīyaṃ parihṛtya dakṣiṇato brahmaṇe yajamānāya vā prayacchati prāṇāpānābhyāṃ tvā satanuṃ kṛṇomīti
mayi prāṇāpānāv iti pratigṛhṇāti
darbhān antardhāya dakṣiṇataḥ śulbaṃ stṛṇāty uttaram aṃsam abhistṛṇan barhiḥstaraṇamantreṇa
paścārdhād udagagram apatnīkasya nidadhyāt
uru prathasveti staraṇam
pūrvaṃ pūrvaṃ dhātum aparam aparaṃ vā stṛṇāti
chādayan mūlāni prācīnam antardadhāti vedim
prastarahastaḥ paridhibhir āhavanīyaṃ paridadhāti gandharvo 'sīti paścārdhyam udañcam indrasya bāhur asīti dakṣiṇārdhyaṃ prāñcaṃ mitrāvaruṇau tvety uttarārdhyaṃ prāñcam
avakṛṣyāgrataram idhmād ūrdhve samidhāv ādadhāti nityahotāraṃ tveti
tūṣṇīm uttarām
sūryas tvā raśmibhir ity āhavanīyam upasthāya purastād apracchinnaprāntau darbhāv anantargarbhāv udagagrau barhiṣi vitanoti viśvajanasya vidhṛtī stha iti
vidhṛtyoḥ prastaraṃ sādayati dakṣiṇārdhe barhiṣaḥ vasūnāṃ rudrāṇām iti
dyaur asīti prastare juhūm
samaṃ prastaramūlair daṇḍaṃ karoti
antarikṣam asīty uttarām upabhṛtam adhastād vidhṛtyoḥ
pṛthivy asīty uttarāṃ dhruvām upariṣṭād vidhṛtyoḥ
asaṃspṛṣṭāḥ sādayaty anūcīḥ
ṛṣabho 'sīti dakṣiṇato juhvāḥ pūrṇasruvaṃ sādayati
dhruvā asadann ity ājyāni saṃmṛśati
syonaṃ te sadanaṃ kṛṇomi ghṛtasya dhārayā suśevaṃ kalpayāmīti pātryām upastīryābhighārya havīṃṣy udvāsayati
ārdraḥ pṛthasnur bhuvanasya gopāḥ śṛta utsnātu janitā matīnām iti
surūpaṃ tvā vasuvidaṃ paśūnāṃ tejasāgnaye tvā juṣṭam abhighārayāmīty āgneyam abhighārayati yathādevatam uttaram
anabhighnann aparyāvartayan vedena pramṛjya pātryām avadadhāti
irā bhūtiḥ pṛthivyā raso motkramīd iti kapālāny abhighārya puroḍāśāv alaṃkaroti
tṛptir asi gāyatraṃ chandas tarpaya mā tejasā brahmavarcasena
tṛptir asi traiṣṭubhaṃ chandas tarpaya mendriyeṇa vīryeṇa
tṛptir asi jāgataṃ chandas tarpaya mā prajayā paśubhiḥ
kham aṅkṣva tvacam aṅkṣva sarvam ātmānam aṅkṣveti svaktam anīkāśam anakti
adhastād upājya dohāv alaṃkaroti
yas ta ātmā paśuṣu praviṣṭo devānāṃ veṣṭām anu yo vicaṣṭe
ātmanvān soma ghṛtavān ihehi svar vinda yajamānāya mahyam
iti
paścātsrucāṃ pratyagdaṇḍāṃ pātrīm āsādayaty agreṇa srucaḥ kumbhyau saṃdhāya dakṣiṇasyāṃ vediśroṇyāṃ śṛtam uttarasyāṃ dadhyagreṇa sruco vedaṃ sādayati
vedyantān paristīrya hotṛṣadanam āstīryāgnaye samidhyamānāyānubrūhīti saṃpreṣyati
praṇave praṇave samidham ādadhāty anuyājasamidham avaśiṣya
samiddham agniṃ trir vedenopavājayaty agraṃ vedyāḥ saṃmārgam
dhruvāyāṃ pūrṇasruvam avanīya dhruvāyā upahatyottareṇa paridhisaṃdhinānvavahṛtya dakṣiṇāprāñcam āghāram āghārayati prajāpataye svāheti manasā
agnīt paridhīṃś cāgniṃ ca tris triḥ saṃmṛḍḍhīti saṃpreṣyati
sphyena saṃmārṣṭīdhmasaṃnahanaiś ca paridhīn
ṛte sphyād agnim idhmasaṃnahanaiḥ saṃmārṣṭy ājiṃ tvāgne sariṣyantaṃ saniṃ saniṣyantaṃ vājaṃ jeṣyantaṃ devebhyo havyaṃ vakṣyantaṃ vājinaṃ tvā vājajityāyai saṃmārjmi
agne vājaṃ jayeti
saprathā nama iti purastāj juhūpabhṛtor añjaliṃ karoti
juhvety agniṣ ṭvā hvayati devān yakṣyāvo devayajyayā iti juhūm ādatte
upabhṛd ehi devas tvā savitā hvayati devān yakṣyāvo devayajyayā ity upabhṛtam
suyame me adya stam ity abhimantryāgnāviṣṇū ity atikrāmati
viṣṇoḥ sthāmāsīty avatiṣṭhate
antarvedi dakṣiṇaḥ pādo bhavaty avaghra iva savyaḥ
athāghāram āghārayati ūrdhvo adhvara iti prāgudañcaṃ saṃtatam ūrdhvaṃ svargakāmasya nyañcaṃ dveṣyasya
asaṃsparśayan srucau pratyatikrāmati pāhi māgne duścaritād ā mā sucaritād bhajeti
juhvā dhruvāṃ triḥ samanakti
samaktam agninā haviḥ samaktaṃ haviṣā ghṛtam
sam antarikṣam arciṣā saṃ jyotiṣā jyotiḥ
iti
dhruvām abhighāryāyatane srucau sādayati
unnītaṃ rāya iti dhruvāyā ājyam unnayati suvīrāya svāheti juhūm āpyāyayati
yajñena yajñaḥ saṃtata iti juhvā dhruvāṃ pratyabhighārayati
uttarataḥ pravarāyāvatiṣṭhate
sphyasaṃmārgaṃ pāṇau kṛtvāpara āgnīdhro vedyās tṛṇam avyantam apādāyāha ka idam adhvaryur bhaviṣyati sa idam adhvaryur bhaviṣyati
yajño yajñasya
viṣṇoḥ sthāne tiṣṭhāmi
vāg ārtvijyaṃ karotu mana ārtvijyaṃ karotu
vācaṃ prapadye
bhūr bhuvaḥ svaḥ
brahman pravarāyāśrāvayiṣyāmīty āmantryāśrāvya pratyāśruta āha agnir devo daivyo hotā devān yakṣad vidvāṃś cikitvān manuṣvad bharatavad amuvad amuvad iti
ūrdhvān ṛṣīn mantrakṛto yajamānasya pravṛṇīte
purohitapravarenābrāhmaṇasya
brahmaṇvad ā ca vakṣad brāhmaṇā asya yajñasya prāvitāra iti
hotur upāṃśu nāmādiśati mānuṣa ity uccaiḥ
ghṛtavatīti saṃpreṣyati
srucāv ādāya samidho yajeti prathame saṃpreṣyati yaja yajety uttarān
trīn iṣṭvopabhṛto 'rdhaṃ juhvām ānīyottarau yajati
pañca prayājān uttareṇāghārasaṃbhedaṃ samānatra yajati
dhruvādīni havīṃṣy abhighārayaty upabhṛtam antataḥ
jyotiṣmatyājyabhāgau yajaty āgneyam uttarārdhe saumyaṃ dakṣiṇārdhe 'greṇāghārasaṃbhedam atikrāmam
pradhānāhutīḥ pūrvāṃ pūrvāṃ saṃhitām
āgneyena pracaryopāṃśuyajñena pracarati
upāṃśu devatām āhoccair anyat
sāṃnāyyena samānadevatasya dohayoś ca samavadāya pracarati
purastāt sviṣṭakṛtaḥ sruvena pārvaṇau homau juhoti
ṛṣabhaṃ vājinaṃ vayaṃ pūrṇamāsaṃ havāmahe
sa no dohatāṃ suvīraṃ rāyaspoṣaṃ sahasriṇam
pūrṇamāsāya surādhase svāheti paurṇamāsyām
amāvāsyā subhagā suśevā dhenur iva payo bhūya āpyāyamānā
sā no dohatāṃ suvīraṃ rāyaspoṣaṃ sahasriṇam
amāvāsyāyai surādhase svāhā
ity amāvāsyāyām
uttarārdhapūrvārdhe 'gniṃ sviṣṭakṛtam asaṃsṛjan yajati
āyatane srucau sādayati
āgneyamadhyād adhihatyāṅguṣṭhenopamadhyamayā ca yavamātraṃ prāśitram avadyati
anupastṛṇann abhighāryāgreṇottaraṃ vedyaṃsam apa upaninīya vyūhyauṣadhīḥ sādayati
sarveṣāṃ haviṣāṃ dvir dvir iḍāṃ samavadāya sādayati
āgneyasya dakṣiṇārdhād avadāya pūrvārdhād aṇuṃ dīrghaṃ yajamānabhāgam avadyati
madhyāt sambhindan dvitīyām iḍām
agreṇa havīṃṣi paścārdhena srucaḥ parihṛtya pratyaṅmukha āsīno hotra iḍāṃ prayacchati
agreṇa hotāram apareṇeḍāṃ dakṣiṇātikramyānatikramya vā hotur aṅguliparvaṇī anakty aparaṃ pūrvam
iḍāyā hotre 'vāntareḍāṃ haste 'vadyati hotā pūrvam adhvaryur uttaram
adhvaryur āgnīdhro brahmayajamānāv ity anvārabhante
upahūtāyām iḍāyāṃ dakṣiṇataḥ parītottarataḥ parīteti saṃpreṣyati
yajamānapañcamā ṛtvijo vyatikramya bhakṣayitveḍāṃ prastare mārjayante
mano jyotir juṣatām ājyasya vicchinnaṃ yajñaṃ sam imaṃ dadhātu
bṛhaspatis tanutām imaṃ no yajñaṃ viśve devā iha mādayantām
iti
vyuddiṣṭasya dvaidham āgnīdhrabhāgaṃ pṛthak pāṇyor avadyaty upahūtā pṛthivī mātopa māṃ pṛthivī mātā hvayatām agnir āgnīdhrāt svāhā
upahūto dyauḥ pitopa māṃ dyauḥ pitā hvayatām agnir āgnīdhrāt svāhety upahūya pṛthivyās tvā dātrā prāśnāmy antarikṣasya tvā dātrā prāśnāmi divas tvā dātrā prāśnāmi diśāṃ tvā dātrā prāśnāmīti prāśnāti
vedena brahmabhāgayajamānabhāgāv agreṇāhavanīyaṃ parihṛtya dakṣiṇataḥ prāśitraharaṇe 'ntarvedi brahmabhāgaṃ sādayaty aparaṃ bahirvedi yajamānabhāgam
anvāhāryam anu havīṃṣy udvāsayati
anuyājasamidham ādāyāha brahman prasthāsyāmaḥ samidham ādhāyāgnīt paridhīṃś cāgniṃ ca sakṛt sakṛt saṃmṛḍḍhīti saṃpreṣyati
idhmasaṃnahanaiḥ saṃmārṣṭi ājiṃ tvāgne sasṛvāṃsaṃ saniṃ sasanivāṃsaṃ vājaṃ jigivāṃsaṃ devebhyo havyam ūhivāṃsaṃ vājinaṃ tvā vājajitaṃ saṃmārjmy agne vājam ajaiṣīr iti
visrasyābhyukṣya saṃmārgān agnāv anupraharati
yo bhūtānām adhipatī rudras tanticaro vṛṣā
paśūn asmākaṃ mā hiṃsīr etad astu hutaṃ tava svāhā
iti
aupabhṛtaṃ juhvām ānīya trīn anuyājān yajati devān yajeti prathame yaja yajety uttarau
samidhy aparam aparam iṣṭvottamenetarāv anusaṃbhidyāyatane srucau sādayati
vājasya meti juhūṃ sahaprastarām udgṛhṇāti
athā sapatnān indro ma ity upabhṛtam avagṛhṇāti
udgrābhaś ceti juhūm
nigrābhaś cety upabhṛtam
athā sapatnān indrāgnī ma iti viṣūcī karoti
agner ujjitim anūjjeṣam iti prācīṃ juhūṃ prakarṣati
devas taṃ savitā pratinudatu yo asmān dveṣṭi yaṃ ca vayaṃ dviṣma ity upabhṛtaṃ pratīcīṃ bahirvedi nirasyati
abhyukṣya pratyāsādayati
juhvā paridhīn anakti vasur asīti madhyamam upāvasur iti dakṣiṇaṃ viśvāvasur ity uttaram
saṃjānāthāṃ dyāvāpṛthivī iti barhiṣi vidhṛtī visṛjya prastaram anakti pṛthivyām aṅkṣveti dhruvāyāṃ mūlam antarikṣe 'ṅkṣvety upabhṛti madhyaṃ divyaṅkṣveti juhvām agram
pratyavarohaiḥ punar aktvāyuṣe tveti prastarāt tṛṇam apādāya mūlaiḥ pratiṣṭhāpya prastaram āsīna āśrāvya pratyāśruta āha iṣitā daivyā hotāro bhadravācyāya preṣito mānuṣaḥ sūktavākāya sūktā brūhīti saṃpreṣyati
asyām ṛdheddhotrāyām ity ucyamāne sahaśākhaṃ prastaram agnāv anupraharati
aptubhī rihāṇā iti niyataṃ prāñcam anuprahṛtyaināny avasṛjati
agnīd gamayeti saṃpreṣyati
āgnīdhras triḥ pāṇinā gamayati
anuprahara saṃvadasvety āgnīdhraḥ saṃpreṣyati
ahīnaḥ prāṇa ity upāṃśu tṛṇam anupraharati
etad iti trir aṅgulyānudiśati
āyurdhā agne 'sīti yathārūpaṃ gātrāṇi saṃmṛśati
dhruvāsīti pṛthivīm abhimṛśyārcir ālabhya cakṣuṣī ālabheta
punar yamaś cakṣur adāt punar agniḥ punar bhagaḥ
punar me aśvinā yuvaṃ cakṣur ādhattam akṣyoḥ
iti
apaḥ spṛṣṭvā madhyamaṃ paridhim anvārabhyāha agā3n agnīd iti
agann ity āgnīdhraḥ
śrāvayety adhvaryuḥ
śrauṣaḍ ity āgnīdhraḥ pratyāśrāvayati
svagā daivyāhotṛbhyaḥ svastir mānuṣebhyaḥ śaṃ yor brūhīti saṃpreṣyati
yaṃ paridhiṃ paryadhatthā agne deva paṇibhir vīyamāṇaḥ
taṃ ta etam anu joṣaṃ bharāmi ned eṣa yuṣmad apacetayātai
iti paridhīn anupraharati
upakarṣaty uttarārdhyam
juhvām upabhṛtam ādhāya saṃsrāvabhāgāḥ stheti paridhīn abhihutya srucau vimuñcati
agner vo 'pannagṛhasya sadasi sādayāmīti havirdhānaṃ ca kastambhadeśe srucau sādayati
ghṛtācī yajamānasya dhuryau pātām iti dhuropakarṣati vedyaṃsayor vā
na vimukte barhiṣi pratyāsādayati
juhūṃ vedopayāmam adhvaryur ādāya pratyak krāmati sahasruvām ājyasthālīṃ hotā sphyam āgnīdhraḥ
gārhapatye patnīḥ saṃyājayanty aparo hotā dakṣiṇo 'dhvaryur uttara āgnīdhraḥ paścārdhe hotuḥ patnī
āsīnādhvanaḥ sanā bhavati
uttarārdhe somaṃ yajati dakṣiṇārdhe tvaṣṭāram
pariśrite devānāṃ patnī rākāṃ sinīvālīm iti yajati
purastād devapatnīnāṃ paśukāmasya sinīvālīṃ yajaty upariṣṭād rākāṃ vīrakāmasya
saṃ patnī patyeti patnīm anvārabhya sruveṇa juhoti
ārabhethām anusaṃrabhethāṃ samānaṃ panthām apathā ghṛtasya
yad vāṃ pariviṣṭaṃ yad agnau tasya kﾱptyai dampatī anusaṃrabhethāṃ svāhā
iti
uttarārdhapūrvārdhe 'gniṃ gṛhapatim
caturiḍām avadyati ṣaṭkṛtvo 'gnīdhe
pratyavaroheṇāṅguliparvaṇī anakti pratyavaroheṇāgnīdhra upahvayate
vyākhyātaṃ bhakṣaṇam
idhmaparivāsanāny upasamādhāya dakṣiṇāgnau caturgṛhīta ājye phalīkaraṇāny āvāpaṃ juhoti agne 'dabdhāyo 'dabdhamano pāhi mā divaḥ pāhi prasityāḥ pāhi duriṣṭyāḥ pāhi duradmanyā aviṣaṃ naḥ pituṃ kṛdhi sudhīṃ yoniṃ suṣadāṃ pṛthivīṃ svāheti
indropānasyakehamanaso veśān kṛdhi sumanasaḥ sajātān svāheti dvitīyāṃ grāmakāmasya
ulūkhale musale yat kapāla upalāyāṃ dṛṣadi dhārayiṣyati
avapruṣo vipruṣaḥ saṃyajāmi viśve devā haviridaṃ juṣantāṃ svāhā
iti piṣṭalepam
yā sarasvatī veśayamanī
yā sarasvatī veśabhagīnety ājyāhutī
hotā patnyai vedaṃ prayacchati vedo 'si vittir asi videyaṃ prajām
karmāsi karaṇam asi kriyāsaṃ sukṛtam
sanir asi sanitāsi saneyaṃ paśūn iti triḥ pratimantram upastha āsyate
imaṃ viṣyāmi varuṇasya granthiṃ yaj jagrantha savitā satyadharmā
ṛtasya yonau sukṛtasya loke 'riṣṭāhaṃ saha patyā bhūyāsam
iti śulbaṃ visrasya vedam añjalinādhastād yoktram upayacchati
pūrṇapātre patnīṃ vācayati yathā yajamānam
sam āyuṣety antataḥ pūrṇapātrasya japati
prāyaścittahutīr juhoti iṣṭebhyaḥ svāhā
sviṣṭebhyaḥ svāhā vaṣaṭ
aniṣṭebhyaḥ svāhā bheṣajam
duriṣṭebhyaḥ svāhā
iṣṭyai svāhā
sviṣṭyai svāhā
niṣkṛtyai svāhā
niṣkṛtyai duriṣṭyai svāhā
durārddhyai svāhā
daivībhyas tanūbhyaḥ svāhā
mānuṣībhyaḥ svāhā
atiriktaṃ nyūne juhomi svāhā
nyūnam atirikte juhomi svāhā
samaṃ same juhomi svāhā
bhūḥ svāhā
bhuvaḥ svāhā
svaḥ svāhā
bhūr bhuvaḥ svaḥ svāheti
tvaṃ no agne
sa tvaṃ no agne
mano jyotiḥ
trayastriṃśat tantavaḥ
ayāś cāgne 'sīti ca
aśrāvitam atyāśrāvitaṃ vaṣaṭkṛtam avaṣaṭkṛtam ananūktam atyanūktaṃ ca yajñe
atiriktaṃ karmaṇo yac ca hīnam agniṣ ṭāni prayujann etu kalpayan svāhā
iti
anājñātaṃ yad ājñātaṃ yajñasya kriyate mithu
sarvaṃ tad agne kalpaya tvaṃ hi vettha yathāyathaṃ svāhā
iti
iṣṭiś ca sviṣṭiś ca ye yajñam abhirakṣataḥ
prajām anyā naḥ pātu yajñam anyābhirakṣatu svāhā
iti
yan no gṛhaṃ bhayam āgād abuddhaṃ yad devataḥ pitṛto yan manuṣyataḥ
agnir yaviṣṭhaḥ praṇudātu tad bhayaṃ śaṃ naḥ prajābhyaḥ śam u naḥ paśubhyaḥ svāhā
iti
ājyasthālyā dhruvām āpyāyayati
āpyāyatāṃ dhruvā ghṛtena yajñiyā yajñaṃ prati devayadbhyaḥ
sūryāyā ūdho 'diter upastha urudhārā pṛthivī yajñe asmin
paurṇamāsyām amāvāsyāyāṃ vā vasante brāhmaṇa ādadhīta
grīṣme rājanyaḥ śaradi vaiśyo varṣāsu rathakāraḥ
sārvavarṇikaṃ śiśiram
ṛtunakṣatraparvasaṃnipāta ādadhīta
sarvatra somena yakṣyamāṇaḥ
keśaśmaśru vāpayitvā kṣaume ācchādyaupavatsam aśanam aśnītaḥ
devayajanasya trīn udīco vaṃśān kṛtvāgreṇa madhyamaṃ vaṃśam aparāhṇe prācīnapravaṇa aupāsanam ādhāyābhijuhoti
pra vedhase kavaye vedyāya vaco vandāru vṛṣabhāya vṛṣṇe
yato bhayam abhayaṃ tan no astv ava devānāṃ yaje heḍyāni svāhā
iti kūṣmāṇḍaiś ca
tasmin niśāyāṃ brahmaudanaṃ śrapayaty ānaḍuhe carmaṇy avahatya catuḥśarāvaṃ caturṣūdapātreṣu payasi vā jīvataṇḍulam
uddhṛtyābhyājyaṃ kṛtvā taṃ catvāra ṛtvija ārṣeyāḥ sakṛd avadāya prāśnanti
tebhyo varaṃ dadāti
śeṣe tisraḥ samidhaḥ prādeśamātrīr udgṛhyādadhāti caitryasyāśvatthasya hariṇīḥ sahapalāśāḥ stibigavatīḥ pra vo vājā abhidyava iti gāyatrībhir brāhmaṇasya
ā tvā jigharmi
ā viśvataḥ
yas te adyeti rājanyasya
sapta te agne
janasya gopāḥ
upakṣaranti sindhava iti vaiśyasya
saṃvatsaraṃ brāhmaudanikaṃ bhṛtvāgnīn ādadhīta
dvādaśarātraṃ trirātram ekarātraṃ vā
nānṛtaṃ vaden na māṃsam aśnīyān na striyam upeyān nāsya vāsaḥ palpūlanena palpūlayeyur nāsyāgniṃ gṛhāddhareyur nānyata āhareyur na prayāyān nānugacchet
yadi prayāyād anu vā gacched odanaṃ catuḥśarāvaṃ paktvā samidhaḥ punar ādadhyāt
yas taṃ śvo 'gnim ādhāsyan prajā agna iti niśāyāṃ kalmāṣam ajaṃ badhnāti
araṇipāṇir yajamāno jāgarti
śalkair agnim indhāna ubhau lokau sanomy aham
ubhayor lokayor ṛdhnomi mṛtyuṃ tarāmy aham
iti śalkair agnim indhīta
upavyuṣam araṇī niṣṭapati
ayaṃ te yonir ṛtviya ity araṇyor agniṃ samāropayati
jātavedo bhuvanasya reta iha siñca tapaso yaj janiṣyate
agnim aśvatthād adhi havyavāhaṃ śamīgarbhāj janayanyo mayobhūḥ
iti ca
ṛtviyavatī stho agniretasau reto dhattaṃ puṣṭyai prajananam
tat satyaṃ yad vīraṃ bibhṛto vīraṃ janayiṣyatas te mat prātaḥ prajanayiṣyete
te mā prajāte prajanayiṣyataḥ prajayā paśubhir brahmavarcasenety araṇī abhimantrya yajamānāya prayacchati
mahī viśpatnī sadanī ṛtasyārvācī etaṃ dharuṇe rayīṇām
antarvatī janyaṃ jātavedasam adhvarāṇāṃ janayataṃ purogām
iti pratigṛhṇāti
pratigṛhya vācaṃ yacchaty anṛtāt satyam upaimi mānuṣād devaṃ daivīṃ vācaṃ yacchāmīti
anugamayanty agnim uddharanti bhasma
brāhmaudanikalakṣaṇe gārhapatyam ādadhāti purastād āhavanīyam aṣṭasu prakrameṣu brāhmaṇasyaikādaśasu rājanyasya dvādaśasu vaiśyasyāparimite vā
vitṛtīyamātre dakṣiṇāgniṃ dakṣiṇataḥ purastād gārhapatyasya
ādhānānupūrveṇa saṃbhārān nivapaty ardhān āhavanīyalakṣaṇe 'rdhān itarayoḥ
ut samudrān madhumaṃ ūrmir āgāt sāmrājyāya prataraṃ dadhānaḥ
amī ca ye maghavāno vayaṃ ceṣam ūrjaṃ madhumat saṃbharema
ity autsamudakam
yat paryapaśyat salilasya madhya urvyā sthānaṃ jagataḥ pratiṣṭhām
tat puṣkarasyāyatanād vijātaṃ parṇaṃ pṛthivyāḥ prathanaṃ harāmi
iti puṣkaraparṇaṃ nidhāya iyaty agra āsīd ato devī prathamānā pṛthag yad iti varāhavihatam
valmīkavapāṃ nyupyoṣān nivapsyan dhyāyati yad adaś candramasi kṛṣṇaṃ tad ihāstv iti
yad ado divo yad idaṃ pṛthivyāḥ samānaṃ yonim abhisaṃbabhūvathuḥ
tasya pṛṣṭhe sīdatu jātavedāḥ śivaḥ prajābhya iha rāye astu
iti nivapati
candram agniṃ candrarathaṃ harivrataṃ vaiśvānaram apsuṣadaṃ svarvidam
vigāhaṃ tūrṇiṃ taviṣībhir āvṛtaṃ bhūrṇiṃ devāsa iha suśriyaṃ dadhuḥ
iti pravāhā sikatāḥ
śarkarā nivapsyan dveṣyaṃ manasā dhyāyet
adṛṃhathāḥ śarkarābhis triviṣṭapy ajayo lokān pradiśaś catasraḥ
iti nivapati
udehy agne adhi mātuḥ pṛthivyā śiva āviśa mahataḥ sadhasthāt
āśuṃ tvājau dadhire devayanto havyavāhaṃ bhuvanasya gopām
ity ākhukiriṃ nyupya pipīlikākiriṃ goṣṭhāt karīṣāṇi lohaśakalāny aśvattham udumbaraṃ vikaṅkataṃ śamīm aśanihataṃ vṛkṣaṃ palāśam iti nyupya saṃsṛjati
saṃ vaḥ sṛjāmi hṛdayāni vaḥ
ātmā vo astu saṃpriyaḥ saṃpriyās tanvo mama
iti
prādurbhūteṣu raśmiṣu gārhapatyaṃ mathitvā dadhāti
udite 'nudite vyudite vā
udita itarau
ito yajña iti gārhapatyalakṣaṇe 'raṇī ādhāyāraṇisaṃbhāram abhimantritaṃ yena rute 'raṇigānitarayor daśahotrāraṇī samavadadhāti
cittiḥ srug ity anuvākaṃ yajamānaṃ vācayati
yo no agniḥ
mayi gṛhṇāmīti mathiṣyan japati
sahāgne 'gninā jāyasva saha rayyā saha poṣeṇa saha prajayā saha brahmavarcaseneti manthati
jātam abhiprāṇiti prajāpates tvā prāṇenābhiprāṇimi pūṣṇaḥ poṣeṇeti
jāte varaṃ dadāti
ajījanann amṛtaṃ martyāso 'sremāṇaṃ taraṇiṃ vīlujambham
daśa svasāro agruvaḥ samīcīḥ pumāṃsaṃ jātam abhisaṃrabhantām
ity ādatte
upāsyati brahmā dakṣiṇata āsīna uttarato hiraṇyaśakalam
atiprayacchati yajamāno dveṣyāya rajatam
yadi dveṣyo na vidyetāpavidhyet
sarvatropāsanātipradānam
ādhānamantrān nigadyopasthakṛta ādadhāti
āyaṃ gaur iti sārparājñī
yat pṛthivyā anāmṛtaṃ saṃbabhūva tve sacā
tad agnir agnaye dadat tasminn ādhīyatāmayam
itiprabhṛtinā tena rucā rucam aśīthā ityantena bhūr bhuvo 'ṅgirasāṃ tvā devānāṃ vratenādadhānīty āṅgiraso brāhmaṇa ādadhīta
bhṛgūṇāṃ tveti bhārgavo bhṛgvaṅgirasāṃ tveti bhārgavāṅgirasa ādityānāṃ tvā devānām ity anye
agneṣ ṭvā devasyeti ca
indrasya tveti rājanyo manoṣ ṭveti vaiśya ṛbhūṇāṃ tveti rathakāra āchadi tveti sarveṣām
ubhāvādhānamantrān ādadhānīty adhvaryur ādadha iti yajamānaḥ
jvalantam ādhāyeṣe rāye ramasvety abhimantrya sārasvatau tvotsau prāvatām ityantenāgnā āyūṃṣi pavasa iti tisṛbhis tisra āśvatthīḥ samidha ādadhāti
gārhapatyād dakṣiṇāgnim ādadhāti
samayādhvaṃ gate tvāhavanīye mathyam āhāryaṃ vā
bhraṣṭrād annādyakāmasya
triṃśaddhāmeti sārparājñī
yad antarikṣasyānāmṛtaṃ saṃbabhūva tve sacā
tad agnir agnaye dadat tasminn ādhīyatām ayam
bhuva iti vyāhṛtiḥ
yatharṣy adhvaryur ādadhāti
gārhapatye 'gnipraṇayanāny ādhāya rathyam aśvaṃ purastāt pratyañcam avasthāpya tasya dakṣiṇakarṇe japati yā vājinn agner iti
ojase balāya tvety agnim udyacchati
śūrpe pāṃsūn nyupyādhastād upayamanīr upayacchati
prācīm anu pradiśam iti praṇayati
aśvam agrato nayati
kulphadaghne harati jānudaghne nābhidaghne 'ṃsadaghne karṇadaghne
na karṇadaghnam aty udyacchati
dakṣiṇato harati samaṃ prāṇair dhārayamāṇaḥ
samayādhve varaṃ dadāti
praṇīyamāne dakṣiṇato brahmā dhūrgṛhītaṃ rathaṃ vartayati
yaḥ sapatnavān bhrātṛvyavān vā syāt tasya rathacakreṇa vihāraṃ trir anuparivartayeyuḥ
abhyasthāṃ viśvā iti purastāt pratyañcam aśvam āhavanīyalakṣaṇam ākrāmayati
na prāñcam avasṛjet
tam anidhāyaiveti brāhmaṇavyākhyātam
antaś caratīti sārparājñī
yad divo 'nāmṛtaṃ saṃbabhūva tve sacā
tad agnir agnaye dadat tasminn ādhīyatām ayam
bhūr bhuvaḥ svariti vyāhṛtir yatharṣyagne havyāya voḍhava ityantena
purastāt pratyaṅmukhas tiṣṭhan pārśvataḥ padasyādhāyeṣe rāye ramasvety abhimantrya sārasvatau tvotsau prāvatām ityantenāśvenopaghrāpayet
araṇyor nihito jātavedā ity etasyāṃ sāma gāyeti brūyād araṇyor nihitayoḥ
agniṃ naro dīdhitibhir ity etasyāṃ sāma gāyeti brūyāt samavahitayoḥ
tveṣas te dhūma ṛṇvatīty etasyāṃ sāma gāyeti brūyād dhūme
adarśi gātuvittama ity etasyāṃ sāma gāyeti brūyāj jāte
rathantaraṃ gāyati gārhapatya ādhīyamāne
bṛhad āhavanīya uddhriyamāṇe
vāmadevyam ādhīyamāne
yajñāyajñiyaṃ ca
nihite vāravantīyaṃ varaṇapāṇir nihite śyaitam
purastāt sabhāyā āhavanīyāt sabhyam agnim ādadhāti
tasya paścāc catuḥśatam akṣān nivapati
sabhyāt pūrvam āvasathyam
agner manva ity ajaṃ vimucya vācaṃ visṛjya dakṣiṇā dadāti
aśvaṃ vahinaṃ brahmaṇe 'dhvaryave vā
ajam agnīdha upabarhaṇaṃ ca sarvasūtram
kṣaumam idam adhvaryave
purastād vihārasyānaḍvāhaṃ dhenuṃ ca paścāt parītya hotre
dvihāyanamithunau ratha iti sarveṣām avinirdiṣṭam
ṣaḍdvādaśacaturviṃśatyaparimitagavāṃ saṃkhyāvikalpaḥ
anṛtavadanaṃ brāhmaṇopavāsanaṃ svakṛta iriṇe 'vasānam antar nāvy udakācamanam ṛbīsapakvāśanaṃ klinnakāṣṭhābhyādhānam iti varjayet
agnīn upatiṣṭhate yajamānaḥ
paśūn me śaṃsya pāhīty āhavanīyaṃ prajāṃ me narya pāhīti gārhapatyam annaṃ me budhya pāhīti dakṣiṇāgniṃ saprathaḥ sabhāṃ me pāhīti sabhyam ahirbudhnya mantraṃ me pāhīty āvasathyam
āhavanīye nānāvṛkṣīyāḥ samidha ādadhāti tāṃ savitur vareṇyasyeti śamīmayīṃ vidhema ta iti vaikaṅkatīṃ preddho agna ity audumbarīm
yā te agne pavamānā paśuṣu priyā tanūr yā pṛthivyāṃ yāgnau yā rathantare yā gāyatre chandasīdaṃ te tām avarunddhe tasyai te svāhā
yā te agne pāvakāpsu priyā tanūr yāntarikṣe yā vāte yā vāmadevye yā traiṣṭubhe chandasīdaṃ te tām avarunddhe tasyai te svāhā
yā te agne sūrye śuciḥ priyā tanūr yā divi yā bṛhati yā stanayitnau yā jāgate chandasīdaṃ te tām avarunddhe tasyai te svāheti tisra āhutīḥ
samudrād ūrmir iti tisṛbhis tisraḥ śamīmayīr ghṛtāktāḥ samidha ādadhāti
ye agnayaḥ samanasa ity audumbarīm anaktām
kṣuc ca sediś ca snihitiś ca sadānvā cānāmatiś cānāhutiś ca nirṛtir etās te agne tanvo vartimatīs tās taṃ gacchantu yaṃ dviṣma iti dveṣyaṃ manasā dhyāyan yajamāno japati
caturgṛhītam ājyaṃ pūrṇāhutim agreṇāhavanīyaṃ gatvodaṅṅ āvṛtya sapta te agna iti juhoti
hutāyāṃ dhenuṃ dadāti
ye agnayo diva iti dvitīyām
pratiparītya saṃrāṭ ca svarāṭ ceti paryāyair āhavanīyam upasthāyāgneyam aṣṭākapālaṃ nirvapati
upasanne haviṣy aprokṣite niṣasāda dhṛtavrata iti samūhyākṣān hiraṇyaṃ nidhāya madhyādhidevane rājanyasya juhuyāt
gām asya tad ahaḥ sabhāyāṃ vidīvyeyuḥ
tatra śatam akṣān yajamānāya prayacchati
tat kṛtaṃ vicinuyāt
ahiṃsantaḥ parūṃṣi viśaṃsyuḥ
tāṃ sabhāsadbhya upaharet
tayā yad annaṃ jayet tad brāhmaṇebhyo dadyāt
uto no 'hirbudhnya iti sabhāvasathyayor juhoti
pra nūnaṃ brahmaṇaspatir iti hiraṇyaṃ nidhāya madhye pariṣadaḥ
gharmaḥ śira iti gārhapatyam upatiṣṭhate 'rko jyotir iti dakṣiṇāgniṃ vātaḥ prāṇa ity āhavanīyam
aviṣaṃ naḥ pituṃ paceti sarvatrānuṣajet
kalpetāṃ dyāvāpṛthivī iti kﾱptisāmanasībhyāṃ vihāram
samāpyeṣṭim agnaye pavamānāyāṣṭākapālaṃ nirvapet
triṃśanmānaṃ hiraṇyaṃ dakṣiṇā
dvihaviṣaṃ dvitīyam agnaye pāvakāyāgnaye ca śucaye 'ṣṭākapālau
triṃśanmānaṃ pūrvasya dakṣiṇā catvāriṃśanmānam uttarasya
caturviṃśam uttamam
āgnāvaiṣṇavam ekādaśakapālaṃ nirvaped viṣṇave ca śipiviṣṭāya tryuddhau ghṛte carum adityai ghṛte carum agnīṣomīyam ekādaśakapālam
sadyo nirvaped dvādaśāhe saṃvatsare vā
somenāyakṣyamāṇasyottarāsāṃ tisṝṇāṃ vikalpaḥ
phalīkṛtānāṃ pūṣā va iti caravyāṃs taṇḍulān āvapati
dhruvam asīti prathamena kapālamantreṇa carum upadadhāti
mekṣaṇena dvitīyāṃ sviṣṭakṛtaḥ pañcāvadānasya caror avadyati
śaṃyvante 'greṇāhavanīyam ādityaṃ brahmaṇe parihareyuḥ
taṃ catvāra ṛtvija ārṣeyā dvau dvau saha prāśnanti
tebhyaḥ sāṇḍaṃ vatsataraṃ dadāti dhenuṃ ca
dvādaśarātram ajasreṣv agniṣv ājyenāgnihotraṃ juhuyāt
pūrvasmin parvaṇīṣṭipaśubandhānāṃ kālaḥ
paurṇamāsyārambhaṇau darśapūrṇamāsau
paurṇamāsyām ādadhānaḥ pūrvāṃ paurṇamāsīm agnyādheyāyopavased uttarām anvārambhaṇīyāyai paurṇamāsīṃ ca
upavasathe 'nvārambhaṇīyāyāḥ saptājyāhutīr juhoti
niveśanī saṃgamanī vasūnāṃ viśvā rūpāṇi vasūny āveśayantī
sahasrapoṣaṃ subhage rarāṇā sā na āgād varcasā saṃvidānā
iti
agnīṣomau prathamau vīryeṇa vasūn rudrān ādityān iha jinvatām
mādhyaṃ hi paurṇamāsyaṃ juṣeto brahmaṇā vṛddhau sukṛtena syātām
athāsmabhyaṃ sarvavīraṃ rayiṃ niyacchatam
iti pārvaṇau ca homau
yā sarasvatī veśayamanī yā sarasvatī veśabhagīneti caturhotrā ca manasā
āgnāvaiṣṇavam ekādaśakapālaṃ nirvaped agnaye ca bhagine 'ṣṭākapālaṃ yaḥ kāmayeta bhagy annādaḥ syāmiti
sarasvatyai caruḥ sarasvate dvādaśakapāla iti havīṃṣi
purastātsviṣṭakṛto jayair juhoti
ākūtāya svāhākūtaye svāheti dvādaśa paryāyāḥ
prajāpatiḥ prāyacchad iti trayodaśīm
agne baladeti caturdaśīṃ yaḥ kāmayeta citram asyāṃ janatāyāṃ syām iti
citram asyāṃ bhavati
mithunau gāvau dakṣiṇā
yasya gārhapatyāhavanīyāv anugatāv abhinimroced abhyudiyād vā punarādheyaṃ kurvītātmanā vā yatra vidhuratvaṃ nīyād araṇināśe vā samārūḍheṣv agniṣu naṣṭāgneḥ
utsādanīyām iṣṭiṃ nirvapaty agnaye vaiśvānarāya dvādaśakapālam
purastāt sviṣṭakṛta utsādanīyān homān juhoti yā te agne utsīdataḥ pavamānā paśuṣu priyā tanūs tayā saha pṛthivīm āroha gāyatreṇa chandasā
yā te agne utsīdataḥ pāvakāpsu priyā tanūs tayā sahāntarikṣam āroha traiṣṭubhena ca chandasā
yā te agne utsīdataḥ sūrye śuciḥ priyā tanūs tayā saha divam āroha jāgatena ca chandaseti
jvalata utsādya saṃvatsara ādadhīta
rohiṇyanūrādhāpunarvasus teṣām ekasmin varṣāsu śaradi vā parvaṇy ādadhīta
sarvaṃ punarādheye yathāgnyādheya iṣṭivargam
saṃbhārān nyupyopolapān darbhān nivapati
sārparājñībhir gārhapatyaṃ nityena cādadhāti
āhitān upolapair darbhair agnīn saminddhe yajamānaḥ yat tvā kruddhaḥ parovāpeti gārhapatyaṃ yat te manyuparoptasyeti dakṣiṇāgniṃ yat te bhāmena vicakāra
punas tvādityā ity āhavanīyam
purastāt pūrṇāhuteḥ saṃtatihomān juhoti trayastriṃśat tantava iti pañcabhiḥ pañcāhutīḥ
āgneyam aṣṭākapālaṃ nirvapet pañcakapālaṃ vā
punar ūrjā nivartasveti purastāt prayājānāṃ juhuyāt saha rayyā nivartasvety upariṣṭād anuyājānām
agnāgne 'gnāv agne 'gnināgne 'gnim agne deve 'gnau devo 'gnir iti vibhaktayaḥ
tāsāṃ hotā caturṣu prayājeṣu catasro vidadhāti dvayor anuyājayor dve
sarvam āgneyaṃ kurvanty upāṃśv ottamād anuyājāt
purastāt sviṣṭakṛtaḥ salilaḥ salīga ity ādityanāmāni juhoti
punar utsyūtaṃ vāso dakṣiṇā punarnavo rathaḥ punar utsṛṣṭo 'naḍvān śatamānaṃ hiraṇyam
ubhayīr dakṣiṇā dadāti
samāpyeṣṭim āgnivāruṇam ekādaśakapālaṃ nirvapet
tṛtīyādheye 'gnyādheye 'gnim ādhāyopariṣṭāt pūrṇāhuter ādityanāmāni juhoti
sāyaṃ prātaragnihotrāya gārhapatyād āhavanīyaṃ jvalantaṃ praṇayet
gṛhṇīyād vā naktam
vācā tvā hotrā prāṇenodgātrā cakṣuṣādhvaryuṇā manasā brahmaṇā śrotreṇāgnīdhreṇaitais tvā pañcabhir daivyair ṛtvigbhir uddharāmīty uddharati
uddhṛta uddhara pāpmānaṃ mā yad avidvān yac ca vidvāṃś cakāra
ahnā yad enaḥ kṛtam asti pāpaṃ sarvasmād uddhṛto mā pāpmano muñca tasmāt
ity aparāhṇe
rātryā yad enaḥ kṛtam astīti prātaḥ
amṛtāhutim amṛtāyāṃ juhomy agniṃ pṛthivyām amṛtasya jityai
tenāgne kāmam imaṃ jayāmasi prajāpatir yaḥ prathamo jigāyāgnim agnau svāhā
ity aparāhṇe
sūryam agnau svāheti prātaḥ
gataśriyo nityadhāraṇam āhavanīyasya yathākāmyagataśriyaḥ
pradoṣam agnihotraṃ juhuyān nakṣatraṃ dṛṣṭvānastamite vā
vyucchantyāṃ prātar vyuṣṭāyām udite 'nudite vā
sāyamārambhaṇam agnihotraṃ prāgapavargam
aratnimātrī vaikaṅkaty agnihotrahavaṇī sthāly āryakṛty ūrdhvakapālācakravṛttā
tasyāṃ dohayati dakṣiṇato 'nyena śūdrād udīcīm avasthāpya
pūrvau stanau jyeṣṭhasya jyaiṣṭhineyasya vā gataśriyo vāparau kaniṣṭhasya kāniṣṭhineyasya bubhūṣato vā
sarvān itareṣām
anusaṃmṛśati
agne śundhasvety āhavanīyaṃ parisamūhaty agne gṛhapate śundhasveti gārhapatyam agne vahne śundhasveti dakṣiṇāgnim
agnīn paristīrya yajamānāhṛtaṃ mahāntam idhmam upasamādhāya paryukṣed ṛtasatyābhyāṃ tvā paryukṣāmīti sāyaṃ satyaṛtābhyāṃ tvā paryukṣāmīti prātaḥ
saṃtatām udakadhārāṃ srāvayati gārhapatyād adhy āhavanīyād yajñasya saṃtatir asi yajñasya tvā saṃtataye nayāmīti
apoḍhaṃ janyaṃ bhayam apoḍhāḥ senā abhītvarīr iti gārhapatyād udīco 'ṅgārān apohyādhiśrayati
iḍāyās padaṃ ghṛtavac carācaram agne havir idaṃ juṣasva
ye grāmyāḥ paśavo ye cāraṇyās teṣāṃ sarveṣām iha puṣṭir astu
iti
udbhavaḥ sthod ahaṃ prajayā paśubhir bhūyāsam iti jyotiṣāvekṣate
haras te mā vinaiṣam iti sruveṇodabinduṃ pratinayati dadhyājyayoḥ
tena dharmeṇa punar avokṣyāntaritaṃ rakṣo 'ntaritā arātaya iti tṛṇena triḥ paryagniṃ kṛtvā vartma kurvann udag udvāsayati gharmo 'si rāyaspoṣavanir ihorjaṃ śrayasveti
pratyūḍhaṃ janyaṃ bhayaṃ pratyūḍhāḥ senā abhītvarīr ity aṅgārān pratyūhya niṣṭaptaṃ rakṣo niṣṭaptā arātaya iti sruvaṃ niṣṭapya praṇavam uktvonneṣyāmīti yajamānaṃ sāyam āmantrayata unnayāmīti prātaḥ
agnaye ca tvā pṛthivyai connayāmi
vāyave ca tvāntarikṣāya connayāmi
sūryāya ca tvā dive connayāmi
adbhyaś ca tvauṣadhībhyaś connayāmīti catur unnayati
sarvān pūrṇān yathālābhaṃ vā
yaṃ kāmayetānujyeṣṭhaṃ prajayā ṛdhnuyād iti brāhmaṇavyākhyātam
unnīyā homād vācaṃ yacchet
paśūn me yacchety abhihṛtya sādayati
daśahotrābhimṛśya sajūr devaiḥ sāyaṃyāvabhir iti sāyam unnītam abhimṛśati sajūr devaiḥ prātaryāvabhir iti prātaḥ
idaṃ devānām ity unnītam abhimṛśatīdam u naḥ sahety avaśiṣṭam
urv antarikṣaṃ vīhīti samayā gārhapatyaṃ harati
svāhāgnaye vaiśvānarāya svāheti samayādhve niyacchati
vāyave tvety udyacchati
āyur me yaccheti paścād āhavanīyasya darbheṣu sādayati
eṣā te agne samid ity āhavanīye prādeśamātrīṃ pālāśīṃ samidham ādadhāti
dvyaṅgule jvalantīm abhijuhoti bhūr bhuvaḥ svar agnihotraṃ hotrāgnir jyotir jyotir agniḥ svāheti sāyaṃ sūryo jyotir jyotiḥ sūryaḥ svāheti prātaḥ
iṣe tvety avācīnaṃ sāyaṃ lepam avamārṣṭy ūrje tvety ūrdhvaṃ prātaḥ
varco me yaccheti sādayati
oṣadhībhyas tveti darbheṣu lepaṃ nimārṣṭi
prajāpate paśūn me pāhīti gārhapatyam avekṣate
pūrvām asaṃsaktāṃ bhūyasīṃ dvitīyām āhutiṃ juhoti prajāpataye svāheti manasā
anābho mṛḍa dhūrta iti trir udīcīṃ srucam uddharati
tena dharmeṇonmṛjyāvamṛjya vā prajāṃ me yaccheti sādayati
pitṝñ jinveti dakṣiṇataḥ pṛthivyāṃ lepaṃ nimārṣṭi
apaḥ spṛṣṭvā pūṣāsīti dvir aṅgulyā prāśnāti
na dato gamayet
udagdaṇḍayā srucāntarvedi bhakṣayati garbhān prīṇāti garbhebhyaḥ svāheti
nirasya lepaṃ paristaraṇaiḥ srucaṃ prakṣālyotkaraṃ pradāya pūrayitvā prāgudīcīm utsiñcati sarpān pipīlikāḥ prīṇāti sarpebhyaḥ pipīlikābhyaś ca svāheti
dvitīyaṃ paścād āhavanīyasya pṛthivyām amṛtaṃ juhomi svāheti
srucaṃ niṣṭapya hastam avadhāyottarato nidadhāti saptaṛṣīn prīṇāti saptaṛṣibhyaḥ svāheti
yathākāmy aparayor homo 'gne gṛhapate pariṣadya juṣasva svāhety ekasruvaṃ vigṛhṇāti dakṣiṇāgnau cāgnaye puṣṭipataye svāheti prājāpatya uttare
antarvedi prakṣālanaṃ ninayati sarpadevajanān prīṇāti sarpadevajanebhyaḥ svāheti
dīdihi dīdāya dīdidāya svāheti paryāyaiḥ sarveṣu samidha ādhāya tena dharmeṇa paryukṣati
payasā juhuyāt paśukāmasya yavāgvā grāmakāmasyājyena tejaskāmasya dadhnendriyakāmasya taṇḍulair balakāmasya
dvādaśarātram ājyena dadhnā dvādaśarātram
nityaṃ payo yavāguś ca
payo'bhāve yavāgur aśuṣkā
dvayor gavoḥ sthālyā dohanena ca dohayitvā paśukāmasya juhuyāt
sajūr jātavedo divā pṛthivyā juṣāṇo asya haviṣo vīhi svāheti juhuyād yatra rudraḥ paśūn abhimanyeta
ājyam agnihotram
yadi nāramed agne duḥśīrtatano juṣasva svāheti juhuyāt
yadi nāramed dvādaśarātraṃ sāyaṃ sāyaṃ juhuyāt
anarhato rājanyasya parvasv agnihotraṃ juhuyān nāntarāle
sāyaṃ prātar agraṃ bhaktasya brāhmaṇakulaṃ hared agnyupasthānaṃ ca vācayet
saṃtatam arhato juhuyāt
sāyaṃ patny anvāste na prātaḥ
hiṃkṛtya striyam upeyāt
sūryoḍham atithiṃ nāparundhīta
na sāyam ahute 'gnihotre 'śnīyān na prātaḥ
vasantā śiśire kakṣaṃ dahet
adhiśrite 'gnihotre mamāgne varca iti catasṛbhir vaihavībhir hastāv avanenijīta purastād agnīṣomīyāyā uttarāś catasro japet
vidyud asi vidya me pāpmānam ity apa upaspṛśya tiṣṭhet
unnīyamāne vācaṃ yacchati
abhyudāhṛta upaviśya daśahotrābhimṛśyottarām āhutim upotthāyopaprayanto adhvaram iti prāgudaṅmukhaś caturbhir anuvākair āhavanīyam upatiṣṭheta
agnīṣomīyayā pūrvapakṣa aindrāgnyāparapakṣe
agnā āyūṃṣi pavasa iti ṣaḍbhir āhavanīyaṃ nityaṃ saṃvatsare saṃvatsare gārhapatyam
agneḥ samid asīti paryāyair āhavanīye samidha ādadhāti
citrāvaso svasti te pāram aśīyārvāgvaso svasti te pāram aśīyeti trir japati
prātarupasthāne cāmbhaḥ sthāmbho vo bhakṣīyeti gṛhān upatiṣṭhate
revatī ramadhvam ity antarāgnī tiṣṭhan japati
saṃhitāsi viśvarūpeti vaśām ālabhate vatsaṃ vā
upa tvāgne dive diva iti gārhapatyam
abhyasthāṃ viśvā ity āhavanīyam
ūrjā vaḥ paśyāmy ūrjā mā paśyateti gṛhān paśūn abhivīkṣate
iḍāḥ stheti gām ālabhate bhuvanam asīti vatsam
nimrado 'sīti brāhmaṇavyākhyātam
prācī dig iti paryāyair diśa upatiṣṭhate
agne gṛhapata iti gārhapatyaṃ yathā yājamāne
jyotiṣe tantave tvety antarvedy upaviśyāhavanīye 'bhyādhāya vṛṣṭir asi vṛśca me pāpmānam ity apa upaspṛśet
prātaravanegena prātar upatiṣṭheta
apāṃ pate yo 'pāṃ bhāgaḥ sa ta eṣa iti prāgudañcam udakāñjalim utsicya pratiṣiktā arātaya iti triḥ pratyukṣati
kālāya vām iti pāṇī prakṣālyedam ahaṃ duradmanyāṃ niṣplāvayāmīty ācamya niṣṭhīvati
bhrātṛvyāṇāṃ sapatnānām iti pāṇī prakṣālayate
indriyavatīm adyeti yathārūpaṃ gātrāṇi saṃmṛśati
ado mā mā hāsiṣṭeti pāṇī prakṣālayate
sūryapatnīr ity abhiṣiñcan purudhyavāno mahiṣa iti ca hute catasro vaihavīr uktvā gharmo jaṭhare ity anuvākenāhavanīyam upatiṣṭheta
asau svasti te 'stvasau svasti te 'stviti nāmagrāhaṃ putrān anvātayate
agnīn samādhehīty āha pravatsyan
bhāsvata upatiṣṭhate
paśūn me śaṃsya pāhīty āhavanīyaṃ prajāṃ me narya pāhīti gārhapatyam annaṃ me budhya pāhīti dakṣiṇāgniṃ saprathaḥ sabhāṃ me pāhīti sabhyam ahirbudhnya mantraṃ me pāhīty āvasathyam
imān me mitrāvaruṇau gṛhān gopāyataṃ yuvam ity antarāgnī tiṣṭhan japati
mama nāma prathamaṃ jātavedaḥ pitā mātā ca dadhatur nv agre
tat tvaṃ bibhṛhi punar ā mamaitos tanvāham agne bibharāṇi nāma
ity āhavanīyam
mā pragāma patho vayaṃ mā yajñād indra sominaḥ
māntaḥ sthur no arātayaḥ
yo yajñasya prasādhanas tantur deveṣv ātataḥ
tam āhutaṃ naśīmahi
iti vrajati
sakāśe vācaṃ yacchaty asakāśe visṛjate
yathākālam agnyupasthānayājamāne japet
proṣya samidha āharati
asakāśe vācaṃ yacchati sakāśe visṛjate
agnīn samādhehīty āha
proṣya bhāsvata upatiṣṭhate
agneḥ samid asīti paryāyaiḥ sarveṣu samidha ādhāya viśvadānīm ābharanto 'nātureṇa manasā
agne mā te prativeśā riṣāma
ity āhavanīyaṃ paśūn me śaṃsyājugupa iti ca
prajāṃ me naryājugupa iti gārhapatyam annaṃ me budhyājugupa iti dakṣiṇāgniṃ saprathaḥ sabhāṃ me 'jugupas tāṃ me punar dehīti sabhyam ahirbudhnya mantraṃ me 'jugupas taṃ me punar dehīty āvasathyam
imān me mitrāvaruṇau gṛhān ajugupataṃ yuvam ity antarāgnī tiṣṭhan japati
mama ca nāma tava ca jātavedo vāsasī iva vivasānau carāvaḥ
te bibhṛto mahase jīvase ca yathāyathaṃ nau tanvau jātavedaḥ
ity āhavanīyam
nava rātrīḥ parārdhāḥ proṣyāhutiṃ juhoti viśvakarman haviṣā ghṛtena vicchinnaṃ yajñaṃ samimaṃ dadhātu
yā iṣṭā uṣaso yāśca yājyās tāḥ saṃdadhāmi manasā ghṛtena
iti
nava rātrīḥ parārdhā uṣitvā sahagṛhaḥ prayāsyan yukteṣu cakrāvatsu vāstoṣpatyaṃ juhoti
na hīnam anvāhareyuḥ
amīvahā vāstoṣpate
vāstoṣpata ity etābhyām āhutī hutvāyaṃ te yonir ṛtviya ity araṇyor agniṃ samāropayati gārhapatyāhavanīyau gataśriyo gārhapatyam agataśriyaḥ
dakṣiṇāgnir yadi mathyaḥ samāropayet
yady araṇyor nāśam āśaṅketa sakṣehi yā te yajñiyā tanūs tayehy ārohety ātmani vihāraṃ samāropayati
na sahāgnir ṛte gṛhebhyaḥ pravaset
nāsaṃdahyāvakṣāṇāni prayāyāt
upāvaroha jātavedo devebhyo havyaṃ vahatu prajānan
āyuḥ prajāṃ rayim asmāsu dhehy ariṣṭo dīdihi no duroṇe
ity upāvarohya manthet
śyāmākān bubhukṣamāṇaḥ purāṇānāṃ vrīhīṇām āgneyam aṣṭākapālaṃ nirvapet saumyaṃ ca śyāmākaṃ carum
babhruḥ piśaṅgo dakṣiṇā vasanaṃ vā
vrīhīṇām agrapākasya yajate yavānāṃ ca
nāniṣṭvāgrāyaṇena navasyāśnīta
aindrāgnam ekādaśakapālaṃ nirvaped āgnendraṃ vā
vaiśvadevaḥ payasi caruḥ śyāmākaś caruḥ
na yavāgrāyaṇe
dyāvāpṛthivīya ekakapāla iti havīṃṣi
purastāt sviṣṭakṛto 'jyānīr juhoti
śatāyudhāya śatavīryāya śatotaye 'bhimātiṣāhe
śataṃ yo naḥ śarado 'nayad indro duritasya pāraṃ svāhā
ye catvāraḥ pathayo devayānā antarā dyāvāpṛthivī viyanti
teṣām ajyānīṃ yatamo na āvahat tasmai no devāḥ paridatta sarve svāhā
vasanto grīṣmo madhumanti varṣāḥ śaraddhemantaḥ suvite dadhāta naḥ
teṣāṃ vayaṃ sumatau yajñiyānāṃ jyog ajītā ahatāḥ syāma svāhā
svasti saṃvatsarāya parivatsarāyedāvatsarāyodvatsarāya kṛṇutā bṛhan namaḥ
teṣāṃ vayaṃ sumatau yajñiyānāṃ nivāta eṣām abhaye syāma svāhā
iyaṃ svasti saṃvatsarīyā parivatsarīyedāvatsarīyodvatsarīyā
sā naḥ pipartv ahṛṇīyamānenāhedahāram aśīya svāhā
iti
ā naḥ prajāṃ janayatv iti ṣaṣṭhī
iḍāṃ bhakṣayati
bhadrān naḥ śreyaḥ samanaiṣṭa devās tvayāvasena samaśīmahi tvā
sa no mayobhūḥ pitur āviveśa śivas tokāya tanvo na edhi
iti vrīhīṇām
agniḥ prāśnātu prathamaḥ sa hi veda yathā haviḥ
śivā asmabhyam oṣadhīḥ kṛṇotu viśvacarṣaṇiḥ
iti śyāmākānām
etam u tyaṃ madhunā saṃyutaṃ yavaṃ sarasvatyā adhi manāv acakṛṣuḥ
indra āsīt sīrapatiḥ śatakratuḥ kīnāśā āsan marutaḥ sudānavaḥ
iti yavānām
vatsaḥ prathamajo dakṣiṇā vatsaḥ prathamajo dakṣiṇā
udagayanasyādyantayor aindrāgnena paśunā yajeta saṃvatsare saṃvatsare vā
ṣaḍḍhotrā manasā juhoti vāgghotā dīkṣā patny āpo 'dhvaryur vāto 'bhigaraḥ prāṇo havir mano brahmā tapasi juhomi svāheti
graheṇa dvitīyām vācaspate 'chidrayā vācāchidrayā juhvā divi devāmṛdaṃ hotrām airayaṃ svāheti
āgnāvaiṣṇavam ekādaśakapālaṃ nirvapati vaiṣṇavīṃ vā pūrṇāhutim
uru viṣṇo vikramasveti vaiṣṇavyā hutvā yūpam acchaiti bilvapalāśakhadirarohitakodumbarāṇām ekam
bailvaṃ brahmavarcasakāmaḥ kurvīta
pañcāratnyādipramāṇam anadhiśākhyam ṛjum ūrdhvaśalkam upariṣṭād upāvanataṃ bahupalāśaśākham apratiśuṣkāgraṃ prāñcaṃ pratyañcaṃ vāhānam
aty anyān agām ity abhimantrya viṣṇave tvety ājyena paryanakti
oṣadhe trāyasvainam iti darbham antardadhāti
svadhite mainaṃ hiṃsīr iti paraśunā praharati
prathamaśalkam upayamya bhūmisamaṃ vṛścati
yaṃ tvām ayaṃ svadhitir iti prāñcaṃ prahāpayati
vanaspate śatavalśo virohety āvraścane juhoti
sahasravalśā ity ātmānaṃ pratyabhimṛśati
aṣṭāśriṃ takṣati gopuccham ataṣṭamūlam
agrato 'gniṣṭhāṃ pṛṣṭhataḥ sūryasthām
agrasya caṣālaṃ pṛthamātram aṣṭāśri madhye saṃgṛhītam
idhmābarhiḥ saṃnahya vedaṃ kṛtvā rathamātrīṃ vediṃ karoti śamyāmātrīm uttaravedim
yat prāg uttarasmāt parigrāhāt tat kṛtvā sāvitreṇābhrim ādāyābhrir asi nārir asīty abhimantryottarata uttaravedyantāt prakramamātre cātvālaṃ parilikhati taptāyanī me 'sīti paryāyair dikṣu śamyāṃ nidhāyānuśamyamabhrathā vyavalikhati
jānudaghnaṃ caturaśraṃ khātvottaravedyai pāṃsūn harati
vider agna iti khanati
agne aṅgira ity avadāya vasavas tvā harantv iti harati
vitsva yajñapater iti paścād yūpāvaṭasya nivapati
etena dharmeṇottarābhyāṃ paryāyābhyāṃ trir yajuṣā harati tūṣṇīṃ caturtham
samānaḥ khanano nivapanaś ca
devebhyaḥ prathasvety uttaravediṃ prathayati
devebhyaḥ kalpayasveti kalpayati
caturaśrām uttaravedyāṃ prādeśamātrīṃ nābhiṃ kṛtvā siṃhīr asi mahiṣīr asīty abhimantrya devebhyaḥ śundhasvety uttaravediṃ prokṣati
devebhyaḥ śumbhasveti sikatābhiḥ prarocayati
adbhir niḥsārayati saṃtatām udakadhārāṃ srāvayan sphyena vartma kṛtvā samayottarāv asāv āpo ripraṃ nirvahateti
prokṣaṇīḥ saṃskṛtyottaravediṃ prokṣati indra ghoṣās tveti paryāyair anuparikrāman
pitṝṇāṃ bhāgadheyīḥ stheti dakṣiṇata uttaravedyāḥ prokṣaṇīśeṣaṃ ninīya pañcagṛhītenājyenottaravediṃ vyāghārayati hiraṇyaṃ nidhāya siṃhīr asi sapatnasāhī svāheti paryāyair akṣṇayā śroṇyaṃseṣu
madhye pañcamena
bhūtebhyas tveti trir udīcīṃ srucam uddiśati
nābhyāṃ pautudravān paridhīn paridadhāti prādeśamātrān viśvāyur asīti paryāyaiḥ
aver anācchinnastukasyāntarā śṛṅgād ūrṇāstukāṃ kerugulgulv iti nābhyāṃ saṃbhārān nivapati
agner bhasmāsīti paryāyair vibhrāḍ bṛhad ity āntād anuvākasyottaravedim abhimṛśyāhavanīyād agniṃ praṇayati
yat te pāvaka cakṛmā kaccid āgaḥ pūrvo yaḥ sann aparo bhavati
ghṛtenāgne tanvaṃ vardhayasva mā mā hiṃsīr adhigataṃ purastāt
ity udyate 'gnāv āhavanīye juhoti
agnaye praṇīyamānāyānubrūhīti saṃpreṣyati
upayacchaty upayamanīḥ
ūrṇāvantam ity ucyamāne
yajñaḥ pratyaṣṭhāt sumatiḥ sumedhā ā tvā vasūni purodhārhanti
dīrgham āyur yajamānāya kṛṇvann athāmṛtena jaritāram aṅdhi
iti saṃbhāreṣv adhvaryur agniṃ sādayati
yasmād adhi praṇayati tasmin gārhapatyakarmāṇi kurvītāgnihotraṃ ca juhuyād auttaravedike
varuṇapraghāseṣv agnihotraṃ praṇayanī pūrṇāhutir iti yathāgnyādheye
atimuktīr juhoti
agnir yajñaṃ nayatu prajānan mainaṃ yajñahano vidan
devebhyo yajñaṃ nayatāt pra pra yajñapatiṃ tira svāhā
iti
vāyuḥ sūryo yajñaṃ nayatv iti samānam
praṇīte 'gnyanvādhānaṃ vratopāyanam
pāṇiprakṣālanaprabhṛti samānam ā pātraprayogāt
ekādaśakapālaḥ puroḍāśo dvādaśakapālo vā
dve juhve vasāhomahavanī dvitīyā
dve upabhṛtau pṛṣadājyadhānī dvitīyā
dve ājyasthālyau
yūpaśalkam
śūlam
paśūkhām
kārṣmaryamayyau vapāśrapaṇyau
dviśṛṅgaikaśṛṅge
audumbaram āsyadaghnaṃ maitrāvaruṇadaṇḍam
darbhāṇāṃ raśane dviguṇāṃ dvivyāyāmāṃ triguṇāṃ trivyāyāmāṃ saṃsādya prokṣya pātrāṇy ājyaṃ nirvapati dadhi ca
pṛṣadājyadhūmair dadhi saṃskaroty upabhṛddharmaiḥ pṛṣadājyadhānīṃ pātrāṇi ca pātradharmaiḥ dvitīyāni
sphyaprakṣālanaprabhṛti samānam ājyagrahebhyaḥ
catur upabhṛti gṛhītvā pañcagṛhītaṃ pṛṣadājyadhānyām ājyena saṃnīya mahīnāṃ payo 'si viśveṣāṃ devānāṃ tanūrasi
ṛdhyāsam adya pṛṣatīnāṃ graham
pṛṣatīnāṃ graho 'si viṣṇor hṛdayam asīti paryāyaiḥ
sanneṣv ājyeṣu yūpāvaṭaṃ parilikhati idam ahaṃ rakṣaso grīvā apikṛntāmīti pūrvasya vedyantasya madhye 'rdham antarvedy ardhaṃ bahirvedi
uttarataś cātvālasya śāmitralakṣaṇam uddhanti
yat te śociḥ parāvadhīt takṣā hastena vāsyā
āpas tat pāvakāḥ śundhantu śucayaḥ śucim
iti snātaṃ yūpaṃ tīrthenopasādya tūṣṇīkāṃ yavamatīḥ prokṣaṇīḥ saṃskṛtya yūpaṃ prokṣati pṛthivyai tveti mūlam antarikṣāya tveti madhyaṃ dive tvety agram
śundhantāṃ lokā iti yūpāvaṭam
yavo 'sīti yavān avadadhāti
pitṛṣadanaṃ tveti darbhair avastṛṇāti
svāveśo 'sīti prathamaśalkam avadhāya ghṛtena dyāvāpṛthivī iti sruveṇābhijuhoti
purastāt pratyañcaṃ yajamāno yūpam anakti
yūpāyājyamānāyānubrūhīti saṃpreṣyati
āntam avicchinnam anakti
devas tvā savitā madhvānaktv iti yūpāgram anakti
sarvaṃ sahacaṣālam anakti indrasya caṣālam asīti
caṣālaṃ pratimucya supippalā oṣadhīr ity aṅgulimātram ūrdhvaṃ caṣālād yūpāgraṃ kanīyo vā
yūpāyocchrīyamāṇāyānubrūhīti saṃpreṣyati
divam agreṇottabhānety ucchrayati
tā te dhāmānīty avadadhāti
viṣṇoḥ karmāṇīty avasthāpayaty agnim abhimukhīm agniṣṭhām
na taṣṭasya nikhanati
nātaṣṭasyāviṣkaroti
brahmavaniṃ tveti pāṃsubhiḥ parivapati
brahma dṛṃha kṣatraṃ dṛṃheti yajamāno maitrāvaruṇadaṇḍena paridṛṃhayati
prokṣaṇīśeṣeṇa pariṣicya tad viṣṇor iti svaruraśanena samunmārṣṭi
divīva cakṣur ātatam iti saṃmitam abhimantrayate
trivṛtā yūpaṃ parivyayaty agrato raśanāyās triḥ pariharaṇāya yūpāyāvaśiṣya śeṣaṃ dvaidhaṃ saṃbhujyottarataḥ sūryasthāyā nābhimātre saṃbhogaṃ pratiṣṭhāpya yūpāya parivīyamāṇāyānubrūhīti saṃpreṣyati
parivīr asīti triḥ parivyayaty uttaram uttaraṃ pradakṣiṇaṃ saṃbhoge raśanāgram atihṛtya mūlato nirāyamyāntāt praveṣṭayati
śraṇīyasīṃ sthavīyasy upakarṣati
yadi kāmayeta varṣety parjanya iti
añjanādi yajamāno yūpaṃ nāparivītam avasṛjati
divaḥ sānūpeṣety uttame raśanāguṇe svarum upakṛṣyājam upākaroti śvetaṃ lohitaṃ dvirūpaṃ vā śmaśrulam
kūṭākarṇakāṇakhaṇḍabaṇḍāpannadanta iti pratiṣiddhāḥ
uttarato yūpasya pratyañcaṃ paśum avasthāpyāhutī juhoti
prajāpater jāyamānāḥ prajā jātāś ca yā imāḥ
tā asmai prativedaya cikitvam anumanyatām
imaṃ paśuṃ paśupate te 'dya badhnāmy agne salilasya madhye
anumanyasva suyajā yajeha juṣṭaṃ devebhya idam astu havyam
iti
iṣe tveti darbhāv ādatte
upāvīr asīti plakṣaśākhāṃ hariṇīṃ palāśavatīm
tayā darbhābhyāṃ ca paśum upākaroti upo devān iti
pratyañcaṃ paśum anumārṣṭi amuṣmai tvā juṣṭam iti yathādevatam
abhidhānaprokṣaṇavapotkhedanābhighāraṇeṣu
paścān madhyamasya paridher adhimanthanaṃ śakalaṃ prayunakti agner janitram asīti vṛṣaṇau stha ity apracchinnaprāntau darbhau
tayor adhy urvaśyasīty udakkūlāṃ pratyakprajananām adharāraṇim
āyur asīty ājyasthālyām uttarāraṇim anakti sampādayati ca
purūravā asīty abhimantrya gāyatram asīti paryāyais trir abhimathyāgnaye mathyamānāyānubrūhīti saṃpreṣyati
agnaye jātāyeti jāte
agnaye prahriyamāṇāyeti prahariṣyan
agreṇottaraṃ paridhim uttareṇa vā paridhisaṃdhinānvavahṛtya bhavataṃ naḥ samanasāv ity anuprahṛtyāgnā agnir iti sruveṇābhijuhoti
sāvitreṇa raśanām ādāya bāhuṃ paśor medhyapāśena parihṛtya dakṣiṇārdhaśiro 'kṣṇayā pāśenābhidadhāti ṛtasya tvā devahavir iti
dharṣā mānuṣā iti yūpe niyunakti
prokṣaṇīḥ saṃskṛtya paśuṃ prokṣati adbhyas tvauṣadhībhya iti
anu tvā mātā manyatām ity abhimantryāpāṃ perur asīti pāyayati
svāttaṃ saddhavir iti śeṣeṇa sarvata upokṣya saṃmṛśyājyāni vedyantān paristīrya hotṛṣadanān āstīryāgnaye samidhyamānāyānubrūhīti saṃpreṣyati
sraucam āghārya dhruvāṃ samajya paśuṃ samanakti saṃ te vāyur iti prāṇadeśaṃ saṃ yajatrair aṅgānīti kakubdeśaṃ saṃ yajñapatir āśiṣeti bhasaddeśam
prayājeṣu samidbhyaḥ preṣyeti prathamaṃ saṃpreṣyati preṣya preṣyety uttarān
caturthe caturthe samānayati
daśabhiḥ pracarya svaruṃ svadhitidhārāṃ ca juhvām aktvā svaruṇā svadhitim antardhāya paśor antarāśṛṅgam anakti ghṛtenāktau paśūṃs trāyethām iti
āyatane srucau sādayati
āhavanīyād ulmukam upayamya paryagnaye kriyamāṇāyānubrūhīti saṃpreṣyati
śāmitraṃ cātvālaṃ paśum āhavanīyaṃ yūpam ājyānīty āgnīdhras triḥ paryagnikṛtvāhavanīya ulmukam avasṛjya triḥ pratiparyeti
ye badhyamānam iti paśupramocanīyā juhoti
revatīti vapāśrapaṇībhyāṃ paśum anvārabhate yajamānaś ca
tad evolmukam upayamyāgnīdhro 'grataḥ pratipadyeta
anvārabhyāśrāvayati
ulmukapāṇir āgnīdhraḥ pratyāśrāvayati upapreṣya hotar havyā devebhya iti saṃpreṣyati
uro antarikṣety agnimukhās tīrthenodañco vrajanti
śāmitralakṣaṇe 'gniṃ sādayati
tasmin paśuṃ śrapayati
paścācchāmitrasya yābhyāṃ darbhābhyāṃ paśum upākaroti tayor anyataram adhastād upāsyati sam asya tanvā bhaveti
varṣīyo varṣīyasa iti yajamāno japati
nānā prāṇo yajamānasya paśunā yajño devebhiḥ saha devayānaḥ
samyag āyur yajño yajñapatau dadhātu
iti paryāvṛtyeha prajā viśvarūpā ramantām iti pṛṣadājyam avekṣate yajamānaś ca
pratyakśirasam udīcīnapādaṃ saṃjñapayanti
svarvid asīti yajamānaḥ saṃjñapyamānam anumantrayate
na vā etan mriyasa ity adhvaryuḥ
yat paśur māyum akṛtoro vā paḍbhir āhate
agnir mā tasmād enaso viśvān muñcatv aṃhasaḥ
iti saṃjñapte juhoti
śamitāra upetaneti saṃpreṣyati
paścāt paśum iti pāśeṣu pramucyamāneṣu japati
ekaśṛṅgayā pāśāṃś cātvāle 'nupraharati
yo no dveṣṭy adharaḥ sa padyatām iti yady abhicaret
stambaṃ sthāṇuṃ vāpidadhyāt
śatena pāśair varuṇābhidhehi mā te mocy anṛtavāṅ nṛcakṣaḥ
āstāṃ jālma udaraṃ sraṃsayitvā kośa ivābandhraḥ parikṛtyamānaḥ
iti
namas ta ātāneti patny ādityam upatiṣṭhate
anarvā prehīty enām abhyudānayate
devīr āpa ity adhy adhi cātvālaṃ patny apo 'vamarśayati
tābhyaḥ patnī paśoḥ prāṇān prakṣālayaty adhvaryur vā
anyataro 'bhiṣiñcet
vācamasya mā hiṃsīr iti yathārūpaṃ gātrāṇi saṃmṛśati
yat te krūraṃ yad āsthitam iti pūrvaś cānuṣajet
gātrāṇy asya mā hiṃsīr iti grīvāḥ pṛṣṭhadeśaṃ śam adbhya iti śeṣeṇa sarvataḥ
uttānaṃ paryāvṛtyopākaraṇaṃ darbham antardadhāti
oṣadhe trāyasvainam iti darbham antardadhāti
svadhite mainaṃ hiṃsīr ity anaktataḥ svadhitinā tiryag āchyati
upayacchati tṛṇāgram
lohitāktaṃ pratyagdakṣiṇā nirasyati pṛthivyai tvā rakṣasāṃ bhāgo 'sīti
idam ahaṃ rakṣo 'vabādha idam ahaṃ rakṣo 'dhamaṃ tamo nayāmīti pārṣṇyā tṛṇam avabādhate
apaḥ spṛṣṭveṣe tveti vapām utkhidati
ūrje tveti taniṣṭha ekaśṛṅgayopatṛṇatti
devebhyaḥ śundhasveti vapāṃ prakṣālayati
devebhyaḥ śumbhasveti lohitaṃ pratyūhati
ghṛtena dyāvāpṛthivī iti dviśṛṅgāṃ pracchādyotkṛtya namaḥ sūryasya saṃdṛśa ity ādityam upasthāyorv antarikṣaṃ vīhīti vrajati
pratyuṣṭaṃ rakṣa iti śāmitre vapāṃ pratyoṣati
tvām u te dadhire devayanto havyavāhaṃ śṛtaṃ kartāram uta yajñiyaṃ ca
agniḥ sudakṣaḥ sutanur ha bhūtvā devebhyo havyā vaha jātavedaḥ
iti sruveṇābhighārya stokebhyo 'nubrūhīti saṃpreṣyati
śyenīṃ śṛtāṃ barhiṣy āsādayati supippalā oṣadhīs kṛdhīti
vapāśrapaṇyau vipramucyottamena prayājena pracarati
svāhākṛtibhyaḥ preṣyeti saṃpreṣyati
hutvā dhruvāṃ pṛṣadājyaṃ vapām ity abhighārayati
yathākāmyājyabhāgayor homaḥ
sarvahutaṃ vapāṃ juhoti
abhito vapāṃ hiraṇyaśakalāv avadyati
svāhā devebhya iti purastād vapāyāḥ sruveṇa juhoti viśvebhyo devebhyaḥ svāhety upariṣṭāt
indrāgnibhyāṃ chāgasya vapāyā medaso 'nubrūhi
indrāgnibhyāṃ chāgasya vapāyā medasaḥ preṣyeti saṃpreṣyati
jātavedo vapayā gaccha devāṃs tvaṃ hi hotā prathamo babhūva
ghṛtenāgne tanvaṃ vardhayasva satyāḥ santu yajamānasya kāmāḥ
iti vapāṃ hutvā svāhordhvanabhasam iti vyatyaste vapāśrapaṇyāv anupraharati prācīm ekaśṛṅgāṃ pratīcīṃ dviśṛṅgām
saṃpātenābhihutyāyatane srucau sādayati
cātvāla āpohiṣṭhīyena tryṛcena mārjayante sahayajamānapatnīkāḥ
atraiva madhumanthānāṃ kālaḥ
muṣṭinā śamitā vapoddharaṇam abhidhāyāsta ā vapāyā homāt
ukhāyāṃ paśuṃ śrapayati śūle hṛdayam
na gudaṃ nirvleṣayen na vaniṣṭhum
medo mūta upanahyati
ūvadhyagohaṃ khātvovadhyaṃ gūhati
vrīhīṇāṃ paśunā samānadevataṃ paśupuroḍāśaṃ śrapayati
śṛte paśau paśupuroḍāśena pracarati
indrāgnibhyāṃ puroḍāśasyānubrūhi
indrāgnibhyāṃ puroḍāśasya preṣyeti saṃpreṣyati
agnaye 'nubrūhīti
agnaye preṣyeti sviṣṭakṛte
iḍāntaṃ kṛtvā pṛṣadājyasya sruveṇopahatya paraiti
śṛtaṃ haviḥ śamitā iti pṛcchati
śṛtam iti śamitā pratyāha
samayādhve dvitīyam
prāpya tṛtīyam
uttarato 'vasthāya hṛdayam avadhāya juṣṭaṃ devebhya ity abhighārya vivājinaṃ kṛtvāntarā yūpāhavanīyāv atihṛtya dakṣiṇataḥ pañcahotropasādayati
juhūpabhṛtor vasāhomahavanyāṃ samavattadhānyām ity upastīrya plakṣaśākhāyāṃ hṛdayam avadhāyāktayāvadyan manotāyai haviṣo 'vadīyamānasyānubrūhīti saṃpreṣyati
hṛdayasya jihvāyāḥ kroḍasya savyasya kapilalāṭasya pārśvayor yakno vṛkkayor dakṣiṇasyāḥ śroṇyāḥ gudatṛtīyam iti dvir dvir avadāya juhvām avadyati
tridhā gudaṃ vicchidyāsyāṇīyaso devatābhyo 'vadyati
sthaviṣṭhagudasyopayaḍbhyo nidadhāti
dakṣiṇasya kapilalāṭasya pūrvārdhān madhyamaṃ gudatṛtīyaṃ savyāyāḥ śroṇyā jaghanārdhāt sakṛt sakṛd upabhṛti sviṣṭakṛte
yūṣe medaḥ pariplāvya traidhaṃ vicchidya juhūpabhṛtau pracchādayati
śeṣam iḍāyām abhito daivatāni hiraṇyaśakalāv avadyati
reḍ asīti svadhitinā vasāhomaṃ prayauti
prayutā dveṣāṃsīti pārśvenāpas tvā samariṇvann iti gṛhītvā pārśvenāpidadhāti
anusuṃ ṣaḍiḍām avadyati vaniṣṭhuṃ saptamam
klomānaṃ purītatam iti saṃkṛtya vardhayitveḍāṃ yūṣeṇopasicya pratiparītya pracarati
indrāgnibhyāṃ chāgasya haviṣo 'nubrūhi
indrāgnibhyāṃ chāgasya haviṣaḥ preṣyeti saṃpreṣyati
ghṛtaṃ ghṛtapāvāna ity ardharce yājyāyā vasāhomaṃ juhoti
pṛṣadājyena sakṛd eva tena vanaspatiṃ yajati
vanaspataye 'nubrūhi
vanaspataye preṣyeti saṃpreṣyati
vasām aśeṣeṇa diśaḥ prati yajati
diśaḥ svāheti paryāyaiḥ pratidiśam
madhye pañcamena pūrvārdhe ṣaṣṭhena
aupabhṛtaṃ juhvām avanīya sviṣṭakṛtā pracarati
aindraḥ prāṇa iti yajamānaḥ paśuṃ saṃmṛśaty avadānavantam
upahūtāyām iḍāyām adhyūdhnīṃ hotre haranti
vaniṣṭhum agnīdha ādadhāti yathāgnīdhrabhāgam
dakṣiṇāsan mārjanasaṃpreṣam uktvāgnīd aupayajāṅgārān āharopayaṣṭar upasīdasveti saṃpreṣyati
śāmitrād āgnīdhro 'ṅgārān paścārdhe vedyā vyūhyopasamādadhāti
uttarato dakṣiṇāmukha upaviśya tasmin pratiprasthātopayajati gudakāṇḍam ekādaśadhā sambhindann avadāya vaṣaṭkārānteṣv anuyājānām ekaikaṃ hastena juhoti
samudraṃ gaccha svāheti paryāyair ekādaśa hutvā mano hārdiṃ yaccheti hṛdayadeśam abhimṛśati
oṣadhībhyas tveti darbheṣu nimārṣṭi
apaḥ spṛṣṭvā pṛṣadājyenānuyājān yajati
devebhyaḥ preṣyeti prathame saṃpreṣyati preṣyety uttarān
ekādaśabhiḥ pracarya svaruṃ juhvāṃ trir upariṣṭāt trir adhastād aktvā dadhāti divaṃ te dhūmo gacchatv iti
ūrdhvaṃ svaruhomāt prāg anudeśād yūpo nopaspṛśyaḥ
sūktavāke sūktā preṣyeti saṃpreṣyati
jāghanyā patnīḥ saṃyājayaty uttānāyā devānāṃ patnībhyo 'vadyatīḍāṃ cāgnaye gṛhapataye cāgnīdhe ca
yajñaṃ gaccha svāheti paryāyais trīṇi samiṣṭayajūṃṣi juhoti
purastān nityasya tṛtīyaḥ svāhākāraḥ pūrṇapātrasthāne
śūlenāvabhṛthaṃ yanti
parogoṣṭhaṃ yad ārdram anudakam anauṣadhikaṃ ca tasmin śamitopavapati
śug asi yaṃ dviṣmas tam abhiśocety upopyamānam anumantrayate
dhāmno dhāmno rājann ity āntād anuvākasyādhy adhi mārjayitvā samidhaḥ kṛtvānapekṣamāṇāḥ pratyāyanti edho 'sy edhiṣīmahi svāhety āhavanīye samidham ādadhāti
samid asi samedhiṣīmahīti dvitīyām
tat satyaṃ tañ śakeyaṃ tena śakeyaṃ tena rādhyāsam iti yajamāno japati
caturo māsān na māṃsam aśnīyān na striyam upaiti nopary āste jugupsetānṛtāt prāṅ śete
madhv aśnāty ṛtau bhāryām upaiti
sarveṣv antarālavratāni vaiśvadevottarāṇi sahapañcasaṃcarāṇi
parvāṇi vyākhyātāni
vikārān vyākhyāsyāmaḥ
caturṣu māseṣu varuṇapraghāsāḥ
pratiprasthātāmikṣāyai mārutyai vatsān apākaroty adhvaryur vāruṇyai
pratiprasthātuḥ payasi
pūrvakarmādhvaryor ārāt
pūrvedyur agnipraṇayanam
vedī kuruta uttarām adhvaryur dakṣiṇāṃ pratiprasthātā
asaṃbhinne same
pṛthamātram antarā
uttarasyām uttaravedisaṃbhārān nyupyāhavanīyād agnī praṇayataḥ
agnibhyāṃ praṇīyamānābhyām anubrūhīti saṃpreṣyati
agreṇottarāṃ vediṃ pratiprasthātāntarā vedī pratiprasthātā
pātrāṇi prayunakti
avinirdeśe samānam ubhayoḥ karma
yathā vaiśvadeve havīṃṣy oṣadhapātrāṇi
āmantraṇādi prāṇītāḥ saṃpraiṣān mārutīvarjaṃ nirmanthyaṃ pracaratimiḍām ity adhvaryur eva patnīsaṃyājaprabhṛti
samāno hotā brahmāgnīdhraḥ utkaraḥ
pañca saṃcarāṇyaindrāgno dvādaśakapālo māruty āmikṣā vāruṇy āmikṣā kāya ekakapālo vājinam iti havīṃṣi
nirupteṣu pratiprasthātā tūṣṇīko yavān nyupyāmapeṣāṇāṃ karambhapātrāṇi karoti pratipuruṣaṃ yajamānasyaikaṃ cāṅguṣṭhaparvamātrāṇy ekoddhīni
śamīparṇaiḥ pūrayitvā śeṣasya meṣaṃ ca meṣīṃ ca kurutaḥ
niktābhir ūrṇābhir āveṣṭya paraḥśatāni śamīparṇāni ghāsaṃ nivapataḥ
uttaraiḥ parigrāhaiḥ parigṛhya dakṣiṇasyā vedyā uttarasyāḥ śroṇyā adhy uttarasyā ā dakṣiṇād aṃsāt sphyena vedī sambhinatti
pṛṣadājye gṛhṇītaḥ sakṛd upastīrya dvir dadhi dvir abhighārayet
udvāsanavelāyām āmikṣayoḥ kharjūrasaktūn āvapataḥ
mārutyāṃ pratiprasthātā meṣam avadadhāti vāruṇyām adhvaryur meṣīm
āsādayantau vipariharataḥ
vāruṇīniṣkāṣaṃ nidadhāti
uttarasminn agnau saṃmṛṣṭe 'saṃmṛṣṭe dakṣiṇasmin pratiprasthātā patnīṃ pṛcchati katibhir mithunam acara iti
satyaṃ vivācayiṣet
yān nirdiśet tān varuṇo gṛhṇātv iti brūyāt
praghāsyān havāmaha iti karambhapātrāṇy ādāya yajamānaḥ patnī cāpareṇa vihāram anuparikramya purastāt pratyañcau tiṣṭhantau śirasy ādhāya dakṣiṇasminn agnau śūrpeṇa juhutaḥ
mo ṣū ṇa iti yajamānaḥ puronuvākyāṃ japati
yad grāma ity ubhau yājyāṃ nigadya juhutaḥ
akran karmeti vyutkrāmantāv anumantrayete
adhvaryur vā juhuyād anvārabheyātām etau
ājyabhāgābhyāṃ pracarya srukpāṇiḥ pratiprasthātākāṅkṣati yāvad adhvaryur aindrāgnaṣaṣṭhaiḥ pracarati
mārutyāḥ pratiprasthātā pūrveṇāvadānena saha meṣīm avadyati vāruṇyā adhvaryur uttareṇa saha meṣam
iḍāvatsarīyāṃ svastim āśāsa iti yajamāno japati
mithunau gāvau dakṣiṇā
samavanīya vājinaṃ bhakṣayaty upāste pratiprasthātā
patnīsaṃyājān samiṣṭayajur adhvaryur juhoti yathā paśubandhe
tūṣṇīṃ pratiprasthātā srucaṃ vikṣārayati
vāruṇīniṣkāṣeṇa tuṣaiś cāvabhṛthaṃ yanti yathā some sāma ṛjīṣabhakṣaṇaṃ snānam iti parihāpya
nivartayate
yad gharmaḥ paryāvartayad antān pṛthivyā adhi
agnis tigmeneti samānam
caturṣu māseṣu sākamedhāḥ
pūrvāṃ paurṇamāsīm ānīkavatāyopavased uttarāṃ kraiḍinīyāya
agnaye 'nīkavate prātar aṣṭākapālo marudbhyaḥ sāṃtapanebhyo madhyandine carur marudbhyo gṛhamedhebhyaḥ sarvāsāṃ dugdhe sāyam odana indrasya niṣkāṣaḥ
yajuṣā vatsān apākaroti
apavitre dohayati
nedhmābarhiḥ saṃnahyati
nopabhṛtyājyaṃ gṛhṇāti
odanasya śaroniṣkāṣaṃ nidadhāti
trīn odanān uddhṛtyotpūtān karoti
na sāmidhenīr anvāha
na prayājān yajati
ājyabhāgābhyāṃ pracaryaudanānāṃ sakṛt sakṛt samavadāya pracarati
iḍāntā bhavati
amātyebhya odanān upaharanti
prativeśam odanaṃ pacati
tasya patny aśnāti
ājyābhyajya suhitā vasanti
odanān prativeśān pacante gāś ca ghnate
savatsā gāvo vasanti
prācīnarātre 'bhivānyāyā agnihotryāś ca vatsau badhnanti
purā prātar agnihotrād gārhapatye śaroniṣkāṣapūrṇāṃ darvīṃ parāpatety ṛṣabham āhvayate
yad ṛṣabho na rūyād brahmā brūyāj juhudhīti
marudbhyaḥ krīḍibhyaḥ sākaṃ raśmibhiḥ saptakapālaṃ nirvapet pracared vā
mahāhaviṣā yajate sottaravedim agniṃ praṇīya
pañca saṃcarāṇy aindrāgno dvādaśakapāla indrāya vṛtraghne carur vaiśvakarmaṇa ekakapāla iti havīṃṣi
purastāt sviṣṭakṛto 'gne ver hotram ity abhighārayati
ṛṣabho dakṣiṇā
pitṛyajñe 'greṇa dakṣiṇāgniṃ vedim uddharati
akhātā bhavati
prāgudīcīnaṃ stambayajur harati
samaṃ caturaśraṃ pariśrayati
uttarāṃ prati vediśroṇiṃ dvāraṃ kurvanti
ekolmukaṃ madhye vedyāḥ sādayati
sa āhavanīyaḥ
varṣīyo nityād barhir upamūlalūnaṃ varṣīyān idhmaḥ
agreṇa nityam āhavanīyam atihāraḥ
uttarato vedyāḥ pātrāṇi prayunakti
dakṣiṇato nirvapati
somāya pitṛmate ṣaṭkapālaḥ puroḍāśaḥ pitṛbhyo barhiṣadbhyo dhānāḥ pitṛbhyo 'gniṣvāttebhyo manthaḥ
tūṣṇīkāṃs tryambakān puroḍāśān ekakapālān pratipuruṣaṃ yajamānasyaikādhikān
prokṣaṇīstigrān yavān avaghnanti
dakṣiṇārdhe gārhapatyasya puroḍāśaṃ śrapayaty uttarārdhe tryambakān
dakṣiṇāgnau yavān bhṛjjati
peṣaṇavelāyāṃ dhānā mantreṇa vibhajati
abhivānyāyāḥ payasi manthaṃ dohana ikṣuśalākayā prasavyam āloḍayati
śalākāsthaṃ manthaṃ karoti
caturgṛhītāny ājyāny adhy adhi gārhapatyaṃ gṛhṇāti
tūṣṇīṃ prastaram uddhavam ādatte
samantaṃ barhis triḥ stṛṇan paryety ayā viṣṭheti
trir astṛṇan pratiparyeti
ekaikam abhyudāharaty udakumbham ājyenāgrataḥ pariṣecanāya
agnaye devebhyaḥ pitṛbhyaḥ samidhyamānāyānubrūhīti saṃpreṣyati
uśantas tvā havāmaha ity ekā sāmidhenī
tasyāṃ trir uktāyāṃ sakṛd idhmam ādadhāti
na hotāraṃ vṛṇīte nārṣeyam
apabarhiṣaḥ prayājān yajati
ājyabhāgābhyāṃ pracarya prācīnāvītāni kurvate
vipariharanti havīṃṣi
vipariyanty ṛtvijaḥ
yathāsthānaṃ juhūḥ
upabhṛd dhruve dakṣiṇe
yathāsthānaṃ puroḍāśaṃ dakṣiṇā dhānā manthaṃ dakṣiṇataḥ
āgnīdhraḥ pratyāśrāvayati
aparo yajamānaḥ
dakṣiṇato 'dhvaryur avadyati triś caturavadānasya catuḥ pañcāvadānasya
udaṅṅ atikrāmaṃ somāya pitṛmate 'nu svadhety anuvācayati
o svadhety āśrāvayati
astu svadheti pratyāśrāvayati
somaṃ pitṛmantaṃ svadheti saṃpreṣyati
svadhā nama iti vaṣaṭkāraḥ
dakṣiṇāmukho dakṣiṇārdhe juhoti
etena dharmeṇa sviṣṭakṛdantaiḥ pracarati
agniḥ kavyavāhana iti sviṣṭakṛt
manthādīnām iḍām avadyati
brahmāgnīdhro yajamāna ity avaghreṇa bhakṣayitveḍāṃ haviḥśeṣāṃś ca trīn piṇḍān kṛtvā sraktiṣu prasavyaṃ nidadhāti yathā piṇḍapitṛyajña uttarāṃ śroṇīṃ parihāpya
tasyāṃ lepān nimārṣṭi
atra pitaro mādayadhvam ity uktvā paretya susaṃdṛśaṃ tvā vayam ity āhavanīyam upatiṣṭhante
yojā nv indra te harom iti praṇavena tāmyante
yad antarikṣam iti gārhapatyam
amīmadanta pitara iti pariśritaṃ prapadyāñjanābhyañjanadaśānihavanam iti kṛtvā pretana pitara iti trir apaḥ pariṣiñcan paryeti
ayā viṣṭheti trir apariṣiñcan pratiparyeti
akṣann amīmadanteti patnyagniṃ manasvatīś ca pratyāyanti
agne tam adyāśvam iti gārhapatyam upatiṣṭhate
apabarhiṣāv anuyājau yajati devau yaja yajeti saṃpreṣyati
na patnīḥ saṃyājayanti na samiṣṭayajur juhoti
samāpyeṣṭiṃ prāgudañcas tryambakair yajanti
mūte puroḍāśān upavapanti
ekolmukaṃ parācīnaṃ dhūpāyamānaṃ haranti
ākhuṃ te rudra paśuṃ karomīty ākhukirau puroḍāśam ekam upavapati
ekolmukaṃ catuṣpatha upasamādhāya puroḍāśānāṃ sakṛt sakṛt samavadāyāraṇyena palāśaparṇena madhyamena juhoty eṣa te rudra bhāga iti
avāmba rudram adimahīti yajamāno 'mātyaiḥ sahāgniṃ paryeti
patikāmāpi yāyāt
bhago 'si bhagasyeṣa ity udasya pratilabhya yajamānāya samāvapanti
patikāmāpi vā
trir etena dharmeṇa
yathāsvam upayāmam
bheṣajaṃ gava iti dvitīyaṃ pariyanti
tryambakaṃ yajāmaha iti tṛtīyam
sugandhiṃ pativedanam
urvārukam iva bandhanān mṛtyor mukṣīya māmṛtāt
iti patikāmā
yathāmnātam itare
mūta upanahya vṛkṣa āsajati rudraiṣa te bhāga ity ubhayataḥ
anapekṣamāṇāḥ pratyāyanti
mārjanaṃ samidādhānam iti yathā paśubandhe
prāpyādityaṃ ghṛte caruṃ nirvapati
kraiḍiniprabhṛtyādityāntaṃ prāg astamayāt kriyeta
saṃsthitāyāṃ paurṇamāsīṃ saṃsthāpya nivartayate
yo 'syāḥ pṛthivyā adhi tvaci nivartayatyoṣadhīḥ
agnis tigmeneti samānam
caturṣu māseṣu śunāsīryaṃ sadyaścaturahe māse vā
pañca saṃcarāṇi vāyavyā yavāgūḥ pratidhug vendrāya śunāsīrāya dvādaśakapālaḥ saurya ekakapāla iti havīṃṣi
sīraṃ dvādaśayogaṃ dakṣiṇoṣṭāro vānaḍvān ṣaḍyogaṃ sīram uṣṭārau vānaḍvāhau
nivartayate
yatra māsā ardhamāsā ṛtavaḥ parivatsarāḥ
yena tena prajāpataya ījānaḥ saṃnivartayan
tenāham asmi brahmaṇā nivartayāmi jīvase
iti
agnis tigmeneti samānam
vaiśvadevenaiva yajeta paśukāmaḥ sahasraṃ paśūn prāpyottaraiḥ
śunāsīryeṇa grāmakāmo 'nnādyakāmo vṛṣṭikāmaḥ paśukāmaḥ svargakāmo vā
udakam anvavasāya tasyodakārthān kurvīta
sāṃvatsarīkāṇi
atra pañca saṃvatsarāṇyetena dharmeṇa phālgunārambhaṇān phālgunīsamāpanāṃs trīn saṃvatsarān iṣṭvā caitryārambhaṇau caitrīsamāpanau dvau yajeta
atha paśumanti
vaiśvadeve sanneṣu haviḥṣu yūpāya vaiśvadevaṃ paśum upākaroti
yathākālam avipratiṣiddhān
paśunā cāturmāsyakān dharmān karoti
samānaṃ paśukarmottamāt prayājāt
uttamena prayājena pracarati
dhruvādīni havīṃṣy abhighārayati
sahāmikṣāvapām abhighārayati
ājyabhāgābhyāṃ pracarya havirbhiḥ pracarati
sahāmikṣāvapena pracarati
vapāyāḥ saṃpraiṣāḥ
purastāt sviṣṭakṛtaḥ paśupuroḍāśena pracarati
sahasviṣṭakṛtpraiṣavant saheḍā
samānam āntāt paśukarma
etenottarāṇi sahapañcasaṃcarāṇi parvāṇi vyākhyātāni
vikārān vyākhyāsyāmaḥ
varuṇapraghāseṣūbhayatra yūpau
mārutaṃ pratiprasthātā paśum upākaroti vāruṇam adhvaryuḥ
pratiprasthātuḥ paśau pūrvaṃ karmādhvaryor ārāt
pratiprasthātāmikṣāvapena pūrvaṃ pracarati
samānam ubhayoḥ karma
ekā manotā
pratiprasthātā paśunā pūrvaṃ pracarati
paśuvarjam adhvaryoḥ saṃpraiṣāḥ
samāneḍā
sākamedheṣv indrāya vṛtraghne paśuḥ
vāyave niyutvate śunāsīrye
samānam anyat samānam anyat
prākṛtīṣu saṃsthāsu ṣoḍaśivarjam agnim uttaravedyāṃ cinvīta
sāvitranāciketo vānagnir vottaravediṃ cinvīta sattrāhīneṣu
taṃ ceṣyamāṇo 'māvāsyāyām upanīya havir juhūṃ prathamaṃ saṃmṛjyāṣṭagṛhītenājyena yuñjānaḥ prathamam iti sāvitrāṇy ūrdhvas tiṣṭhan juhoty ṛcā stomam iti dvitīyāṃ pūrṇāhutiṃ pūrṇām
vaiṇavīm abhriṃ kalmāṣīṃ suṣirāṃ sāvitraprabhṛtibhir ādatte phalagraher vā vṛkṣasya
imām agṛbhṇann ity aśvābhidhānīm ādāya pratūrtaṃ vājinn ity aśvam abhidadhāti
yuñjāthāṃ rāsabhaṃ yuvam ity uttaraṃ gardabham
yoge yoga ity aśvapūrvā valmīkām abhiyanti
agniṃ purīṣyam aṅgirasvad acchema iti puruṣam āyāntam anumantrayate yena saṃgaccheta
tam iti nirdiśati
āgatya vājy adhvānam iti mṛdaṃ prāpya japati
ākramya vājinn ity aśvena mṛdam ākramayati
yaṃ dviṣyāt taṃ brūyād amum abhitiṣṭheti
dyaus te pṛṣṭham ity aśvasya pṛṣṭham abhimṛśati
utkrāma
udakramīd ity utkrānte japati
ā tvā jigharmīti pade hiraṇyaṃ nidhāyābhijuhoti
pari vājapatir ity abhryā padaṃ parilikhati
devasya tveti khanati
apāṃ pṛṣṭham asīti puṣkaraparṇam āharati
śarma ca stha iti kṛṣṇājinaṃ ca puṣkaraparṇaṃ ca saṃstṛṇāti
vyacasvatī saṃvasethām ity uttaraloma kṛṣṇājinam adhastād adhi puṣkaraparṇe
tayor mṛdaṃ saṃbharati purīṣyo 'sīti yajur uttarābhir gāyatrībhir brāhmaṇasyottarābhis triṣṭubbhī rājanyasyottarābhir jagatībhir vaiśyasya
sarvatra yajuḥ
yaṃ kāmayeta ṛdhnuyād iti tasya gāyatrībhiś ca triṣṭubbhiś cāṣṭabhiś ca saṃbharet
ayaṃ te yonir ṛtviya iti saṃbhṛtam abhimṛśyāpo devīr iti sphyena khanati
valmīkavapām ādhāya sujāto jyotiṣeti mauñjena dāmnopanahyaty arkamayeṇa vā
ud u tiṣṭha svadhvarety udyacchati
sajāto garbha iti harati
sthiro bhava vīḍvaṅga iti gardabha ādadhāti
bharann agnim iti yanti
oṣadhayaḥ pratigṛbhṇīteti paristṛṇāti
darbheṣu sādayati
vi pājaseti visraṃsayati
vi te muñcāmīti ca
āpo hi ṣṭhety adbhir upasṛjati
ajalomabhiḥ kṛṣṇājinalomabhir armakapālaiḥ śarkarābhiḥ sikatābhir veṇvaṅgārair iti lomavarjaṃ cūrṇakṛtair mitraḥ saṃsṛjyeti saṃsṛjati
saṃsṛṣṭāso gvā patnī karoti
makhasya śiro 'sīti piṇḍam abhimantrya vasavas tvā kṛṇvantv iti tryuddhiṃ caturaśrāṃ karoti
uttame tṛtīye 'dityā rāsnāsīti rāsnāṃ karoti
aśrīṇāṃ rāsnāyāś ca samavāye stanau kṛtvāditiṣ ṭe bilaṃ gṛbhṇātv iti dvāraṃ karoti
kṛtvāya sā mahīm ity abhimantrya sikatāsu viṣajati
śeṣasyāṣāḍhāṃ tryālikhitām iṣṭakāṃ karoti
śuṣkām ukhāṃ vasavas tvā dhūpayantv ity aśvaśakena gārhapatye dhūpayati
aditiṣ ṭveti gartaṃ khātvā devānāṃ tvā patnīr ity avadadhāti
tūṣṇīm ukhāṃ pacanena paryukṣya dhiṣaṇā tvā devīty agninā saminddhe
gnās tvā devīr iti pacyamānām anumantrayate
mitraitāṃ ta ukhāṃ paridadāmy abhittyā eṣā mā bhedīti ca
mitrasya carṣaṇīdhṛta ity āgāmam
devas tvā savitodvapatv iti pakvām udvapati
uttiṣṭha bṛhatī bhavety ucchrayati
mitraitāṃ ta ity abhimantrya vasavas tvāchṛndantv ity ajakṣīreṇācchṛṇatti catuḥ
vaiśyasya rājanyabandhor vā śira āharatīṣuhatasyāśanihatasya vā
sapta māṣān upanyupya yamagāthā gāyati
yo 'sya kauṣṭhya jagataḥ pārthivasyaika idvaśī
yamaṃ bhaṅgaśravo gāya yo rājānaparodhyaḥ
yamaṃ gāya bhaṅgaśravo yo rājānaparodhyaḥ
aharaharnayamāno gām aśvaṃ puruṣaṃ yamaḥ
vaivasvato na tṛpyati surāyā iva durmadaḥ
yenāpo nadyo dhanvāni yena dyaur ugrā pṛthivī ca dṛḍhā
iti
valmīkavapāṃ saptadhā vitṛṇṇāṃ śirasaḥ sthāne pratinidadhāti
ayaṃ yo 'si yasya ta idaṃ śira etena tvaṃ śīrṣaṇvānedhi
idam asmākaṃ bhuje bhogyāya bhūyāt
iti śira ādadīta
hiraṇyakeśān sudhurān hiraṇyākṣān ayaḥśaphān
aśvān anaśvato dānaṃ yamo rājādhitiṣṭhati
ity āharati
pūrvamukhyāhṛtiḥ
paurṇamāsyāṃ pañca paśūn ālabhate 'śvam ṛṣabhaṃ vṛṣṇiṃ bastaṃ prājāpatyaṃ tūparam iti muṣkarān
upākaroti agnibhyaḥ kāmāya juṣṭam iti
vaiśvānarīyo dvādaśakapālaḥ paśupuroḍāśaḥ
caturviṃśatiṃ sāmidhenīḥ parācīr anvāha
ekādaśa nityā upem asṛkṣīti tisraḥ samās tvāgna iti daśa
amutra bhūyād ity āmayāvinaḥ
rāye agne mahe tvā dānāya samidhīmahi
īḍiṣvā hi mahi vṛṣann agne hotrāya pṛthivīm
ity anāmayāvinaḥ
hiraṇyagarbha ity āghāraḥ
ūrdhvā asya samidha ity āprīḥ
puruṣaśirasā saha paryagnikṛtvā tān paryagnikṛtān utsṛjya prājāpatyavarjaṃ śirāṃsi pracchidya yasmāddhradād iṣṭakāḥ kariṣyan syāt tasmin śarīrāṇi nyasya bahvyā mṛdā śirāṃsi pralipya prājāpatyena tantraṃ saṃsthāpayanti
yady etān nālabheta vāyave niyutvate śvetaṃ tūparam ajam ālabheta
prājāpatyo dvādaśakapālaḥ paśupuroḍāśaḥ
samānam anyat
āgnāvaiṣṇava ekādaśakapāla ādityebhyo ghṛte carur agnaye ca vaiśvānarāya dvādaśakapāla iti dīkṣaṇīyā
samānam ā dīkṣāhutibhyaḥ pūrṇāhutivarjam
ādhvarikīr hutvākūtam agnim iti ṣaḍ āgnikīr juhoti
antataḥ pūrṇāhutiḥ
purastād vācoyamasyāhavanīya ukhāṃ pravṛṇakti mā su bhitthā iti
jātam avadadhyād ity āmnātāni kāmyāni
āyann agnau samidha ādadhāti drvanna iti krumukaṃ ghṛtāktam
prajāte parasyā adhi saṃvata ity audumbarīm
paramasyāḥ parāvata iti vaikaṅkatīm
yad agne yāni kāni ceti pañcabhiḥ pañcaudumbarīr aparaśuvṛkṇāḥ
ye janeṣu malimlava iti vaikaṅkatīm
daṃṣṭrābhyām ity āśvatthīm
yo asmabhyam arātīyād iti tailvakīṃ yady abhicarati
ud eṣāṃ bāhūn
saṃśitaṃ ma ity audumbaryāṃ yajamānaṃ vācayati
brahma kṣatram ity anādiṣṭavṛkṣām
ukhye bhriyamāṇe vṛṣṭikāmasya yāḥ saurī raśmivatīs tāsāṃ tisṛbhis tisra āśvatthīḥ samidha ādadhyād bhrājasvatībhiḥ saurībhir avṛṣṭikāmasya
yadi paśupatir abhimanyeta bhiṣagvatībhir āgneyībhiḥ
yadi naśyed agne 'bhyāvartin
agne 'ṅgiraḥ
punar ūrjā
saha rayyety upatiṣṭhate
sauvarṇaṃ rukmaṃ pāśavantam ekaviṃśatinirbādham
dṛśāno rukma ity upariṣṭān nirbādhaṃ pratimuñcate
naktoṣāseti kṛṣṇājinam
suparṇo 'si garutmān ity abhyudyacchati
prādeśamātrapādāratnimātraśīrṣṇyā mauñjaśikyaudumbary āsandī phalakāstīrṇā
tasyāṃ ṣaḍudyāvaṃ mauñjaśikyam avadhāya
māteva putraṃ pṛthivī purīṣyam agniṃ sve yonau bibhartūkhām
tāṃ viśvair devair ṛtubhiḥ saṃvidānaḥ prajāpatir viśvakarmā yunaktu
ity ādadhāti
viśvā rūpāṇīti śikyapāśaṃ pratimuñcate
naktoṣāseti kṛṣṇājinam
suparṇo 'si garutmān ity ukhyam udgacchann uparinābhi viparivartayati
viṣṇoḥ kramo 'sīti paryāyair yajamānaś caturaḥ kramān krāmati
akrandad agnir iti kramāṇāṃ pāre japati
dakṣiṇāvartate agne 'bhyāvartinn iti
ā tvāhārṣam ity āvṛtya japati
uduttamam iti śikyapāśam unmuñcate
agre bṛhann uṣasām ity unmucya japati
haṃsaḥ śuciṣad ity ādadhāti
sannavatībhir upatiṣṭhate
divas parīti ca vātsapreṇa
rukmapratimocanādi vatsaprāntaṃ yajamānaḥ karoti
anugamayaty āhavanīyam
muṣṭikaraṇādyādhvarikeṇa dīkṣopāyo vyākhyātaḥ
vyatyāsaṃ kramaṇaṃ vātsapreṇa karoti pūrvedyuḥ krāmaty uttaredyur vātsapram
yena devā jyotiṣety ahar ahar ghṛtāktāṃ samidham ādadhāti
annaṣata iti vratakāleṣv annāktām
samidhāgnim iti cānaktām
gāyatryā brāhmaṇasyādadhyāt pra prāyam agnir iti triṣṭubhā rājanyasya dvābhyāṃ gāyatrībhyāṃ vaiśyasya
prayāsyann anasi vihāram ādadhāti
ud u tvā viśve devā ity agnim udyacchati
haṃsaḥ śuciṣad ity ādadhāti
sannavatībhir upatiṣṭhate
pred agna iti prayāpayati
akrandad agnir iti sarjad abhimantrayate
yady ukhā bhasmanā pratipūryeteṣṭakāsu kāryam
purīṣe paśukāmaḥ kurvīta
apsu yāyāvaraḥ pravapet
āpo devīr iti prathayati
prasadya bhasmanā
punar āsadyeti bhasmamuṣṭī pratyāvapati
punar ūrjā
saha rayyeti nivṛtya bodhā me asyety upatiṣṭhate
dīkṣitasyeṣṭakāḥ kurvanty adīkṣitasya vā
na tv evānālabdhaprājāpatyasya
mṛnmayīs tryālikhitāś caturaśrā dakṣiṇāvṛtaḥ savyāvṛta ṛjulekhāś ca nirmanthyena lohinīḥ pacanty anvāhāryapacanena vā
samāptāsu dīkṣāsu kramavātsapre
tasyā etattinati devayajanam adhyavasyati
āhavanīyadeśe gārhapatyaṃ cinoti
maṇḍalaṃ caturaśraṃ vā vyāyāmamātraṃ vimāyoddhatyādbhir avokṣya yo no agniḥ
mayi gṛhṇāmīti japati
citaḥ stha paricitaḥ sthety ekaviṃśatyā śarkarābhiḥ pariśrayati
agner bhasmāsīti sikatā nivapati
saṃjñānam asīty ūṣān nyupya vyūhati
ayaṃ so agnir iti prabhṛtibhiś catasro madhye prācīr upadadhāti
iḍām agne
ayaṃ te yonir ṛtviya iti dve samīcī purastāc cid asi tayā devatayāṅgirasvad dhruvā sīdeti
paricid asīti dve samīcī paścāt
trayodaśa ca lokaṃpṛṇāḥ
pṛṣṭo divīti cātvāladeśāt purīṣam āhṛtya vyūhati
evaṃ sarvāś cinoti
pañcacitikaṃ prathamaṃ tricitikaṃ dvitīyam ekacitikaṃ tṛtīyam
sarvatra vaikacitikam
saṃcite samitaṃ saṃkalpethām ity ukhyaṃ nivapati
māteva putram iti śikyād ukhāṃ vimuñcate
na riktām avekṣate
pratyagdakṣiṇā nairṛtībhir yanti
yad asya pāra iti śikyam ādatte
tisras tuṣapakvāḥ kṛṣṇā iṣṭakāḥ svakṛta iriṇe 'sunvantam iti tisṛbhiḥ parāṃ parām upadadhāti
na tayādevataṃ karoti
yaṃ te devīti śikyam adhivapati
rukmasūtram āsandīm iti nidhāya yad asya pāre rajasa ity apaḥ pariṣiñcan paryeti
bhūtyai nama ity uktvā nivṛtya
śaṃ no devīr abhiṣṭaya āpo bhavantu pītaye
śaṃ yor abhisravantu naḥ
iti parogoṣṭhaṃ mārjayante
anapekṣamāṇāḥ pratyāyanti
niveśana iti gārhapatyam upatiṣṭhante
yena devā jyotiṣety āhavanīyaṃ yajamānaḥ saminddhe
prāyaṇīyāprabhṛti samānam opasadbhyaḥ
pūrvāhṇikīm upasadaṃ kṛtvā yūpaṃ chittvā vediṃ kṛtvāgniṃ vidadhāti saptapuruṣaṃ trīn prācaś caturas tiryak
puruṣamātrāṇi pakṣapucchāni bhavanti
ātmā catuḥpuruṣo bhavati
aratniṃ pakṣayor atyupadadhāti
prādeśamātraṃ pucche vitastiṃ vā
prajāpatiṣ ṭvā sādayatu tayā devatayāṅgirasvaddhruvā sīdeti vihitasya madhyaṃ vimṛśya sajūr abda iti darbhastambe hiraṇye ca madhye 'gniṃ juhoti
dvādaśayuktena sīreṇāgniṃ kṛṣati ṣaḍyuktena vā
saṃ varatrā dadhātana nir āhāvān kṛṇotana
siñcāmahā avaṭam udriṇaṃ vayaṃ viśvāhājasram akṣitam
niṣkṛtāhāvam avaṭaṃ suvaratraṃ suṣecanam
udriṇaṃ siñce akṣitam
iti yugavaratrāṇi sambadhnāti
pūṣā yunaktv iti yunakti
lāṅgalaṃ pavīravam iti kṛṣati
pucchād adhi śiraḥ śirastaḥ pucchaṃ pucchataḥ śiras tisraḥ sītāḥ sampādayati
etena dharmeṇa dakṣiṇāvarto dakṣiṇasmāt pakṣād uttaram uttarasyāḥ śroṇyā dakṣiṇam aṃsaṃ dakṣiṇasyā uttaram
dvādaśa sītāḥ sampādya prāca utsṛjanti vimucyadhvam aghnyā iti
visṛjyādhvaryave vaikarṣaṇān dadāti
kṛṣṭe sarvānnāni yavāṃś ca madhūdyutān vapati yā oṣadhaya iti caturdaśabhiḥ
yasya na vapet tan manasā dhyāyet
tasyedhme 'pi kuryāt
ye vanaspatīnām āptaphalās teṣām agnīṣomīyāyedhme saṃnahyet
śiṣṭān manasā dhyāyet
vyutkṛṣṭo loṣṭādistebhyo yathāhṛtāṃ madhyāya saṃbharati mā no hiṃsīd iti catasṛbhiḥ
yāṃ janatāṃ kṣudhyantīm icchet tāṃ pratīṣam ūrjam ity uktvādadīta
yathā manyeta tasyāṃ nihaniṣyatīty evam upakrameta
kāmaṃ kāmadughe dhukṣveti loṣṭān kṛṣṭāṃ cābhimṛśati
vyāghāraṇāntām uttaravediṃ karoti
agnir uttaravediḥ
etena dharmeṇāparimitābhiḥ śarkarābhir agniṃ pariśrayati
vajraṃ kṛṇudhvaṃ sa hi vo nṛpāṇo varma sīvyadhvaṃ bahulā pṛthūni
puraḥ kṛṇudhvam āyasīr adhṛṣṭā mā vaḥ susroc camaso dṛṃhata tam
pari triviṣṭapadhvaraṃ yāty agnī rathīr iva
ā deveṣu prayo dadhat
pari vājapatir iti pariśritam abhimantryāgne tava śravo vaya iti sikatā nivapati
saṃjñānam asīty ūṣān nyupyāpyāyasva
saṃ te payāṃsīti vyūhati
sītāmadhye kumbheṣṭakā upadadhāti ṣaṭkumbhā dve dve kṛpaṃ ca kṛṣṇī ca catasro 'pacataḥ svayamātṛṇṇāloke dve dikṣu sam anyā yantīti yajuṣo ṣaṭ
prathamayādbhiḥ pūrayitvottarābhir dvādaśopadhāya dvābhyām upatiṣṭheta
divi śrayasveti naivāraṃ caruṃ payasi śṛtam upadadhāti
sūdadohasā saha lokaṃpṛṇāḥ sarveṣṭakāsu tayā devatayā karoti
śīrṣāvyavasesthāpyaya iti loko madhye svayamātṛṇṇālokaḥ
varjayet kṛṣṇāṃ bhinnām alakṣmīm iti
dakṣiṇāvṛdbhir dakṣiṇaṃ puccham upadadhāti savyāvṛdbhir uttaram ṛjulekhābhir doṣam
agreṇāhavanīyam ānaḍuhe carmaṇi mukhyāś citīnām āsādya saṃpreṣyati cityagnibhya ity upāṃśu praṇīyamānebhyo 'nubrūhīty uccaiḥ
prācīm anu pradiśam iti praṇayati
aśvapūrvā yanti
uttaraṃ pucchāpyayaṃ pratyākramya indra sānasiṃ rayim ity ākramaṇam upadadhāti
purastāt prācīnās tena svayamātṛṇṇālokam abhyasthāṃ viśvā ity ākramayati
prāñcaṃ prakramayya pratyañcam abhyāvartayati
tapo yonir asīti pade puṣkaraparṇam upadadhāty apāṃ pṛṣṭham asīti ca
adhastān nābhipuṣkaraparṇe rukmaṃ brahma jajñānam iti paścāt pāśam adhastān nirbādhaṃ sādayati
kṛṇuṣva pāja iti pañcabhir akṣṇayā vyāghārayati
hiraṇyagarbha iti rukme sauvarṇaṃ puruṣam uttānam upadadhāti
drapsaś caskandety abhimantrya namo 'stu sarpebhya iti tisṛbhir anudiśati vyāghārayati ca yathā rukmam
ayam agniḥ sahasriṇa iti srucaṃ kārṣmaryamayīṃ ghṛtasya pūrṇāṃ dakṣiṇataḥ sādayati bhuvo yajñasyeti dadhna audumbarīm uttarataḥ
tejo 'sīti hiraṇyeṣṭakāṃ śarkarāṃ svayamātṛṇṇām aśvenopaghrāpya bhūr bhuvaḥ svar ity abhimantrya dhruvāsi dharuṇeti cāviduṣā saha brāhmaṇena prajāpatiṣ ṭvā sādayatv iti puruṣe sādayati
puruṣasyāsye chidraṃ karoti
bhūr iti prācīm udūhediti brāhmaṇavyākhyātam
cittiṃ juhomīty ātṛṇṇe juhoti
pṛthivīm ākramiṣam iti yajamānaṃ vācayati
yajamāno 'viduṣe varaṃ dadāty avidvān adhvaryave
yās te agna ārdrā yonaya iti kulāyinīm
kāṇḍāt kāṇḍād iti dūrveṣṭakāṃ loṣṭaṃ dūrvāmiśraṃ saṃsṛṣṭaṃ svayamātṛṇṇāyāḥ
yās te agne sūrye ruca iti vāmabhṛtaṃ hiraṇyaśakalāv adhyūhya
virāḍ jyotir adhārayad bhūr asi bhuvanasya reta iti retaḥsicam
svarāḍ jyotir adhārayad bhūr asi bhuvanasya reta iti dvitīyām
samrāḍ jyotir adhārayad iti tṛtīyām
prathamāyāṃ citau yūna upadadhyān madhyamāyāṃ vivayaso vihṛtā sthavirasya
putrī cinvīteti dvayor brāhmaṇam
bṛhaspatiṣ ṭvā sādayatu pṛthivyāḥ pṛṣṭhe jyotiṣmatīm iti viśvajyotiṣam
udapurā nāmāsīti maṇḍalām avadadhyāt
ṛtavyā upadadhāti madhuś ca mādhavaś ceti paryāyair dve dve cityāṃ cityāṃ catasro madhyamāyām
dve dve paryāyeṇāgner antaḥśleṣo 'sīty anuṣajet
gharmeṣṭakā upadhāyāṣāḍhāsīty aṣāḍhām
kūrmaṃ kacchapaṃ matsyaṃ dadhnā madhunā ghṛtena madhu vātā ṛtāyata iti tisṛbhiḥ samājyāpāṃ tvā gahmant sādayāmīty abhimantrya mahī dyaur iti purastāt pratyañcaṃ sādayati
audumbaram ulūkhalamusalaṃ prādeśamātraṃ catuḥsrakti
yac ciddhi tvaṃ gṛhe gṛha ulūkhalaka yujyase
iha dyumattamaṃ vada jayatām iva dundubhiḥ
iti vrīhīn avahatya sahavrīhy upadadhāti idaṃ viṣṇur iti dakṣiṇataḥ purastāt svayamātṛṇṇāyāḥ
ukhāṃ sikatābhiḥ pūrayati dadhnā madhunā ghṛtena vā agne yukṣvā hi ye tava
yukṣvā hi devahūtamān iti saṃhitābhyām abhijuhoti
viṣādya naktoṣāsā
syūtā devebhir ity ādatte
pṛthivi pṛthivyāṃ sīdeti sādayaty uttarataḥ purastāt svayamātṛṇṇāyā yāvaty ulūkhalam
samitsravantīti dadhnā madhumiśreṇa śirāṃsi pūrayitvā chidreṣu hiraṇyaśakalān apyasyati ṛce tveti dakṣiṇasmin karṇacchidre ruce tveti savye bhāse tveti dakṣiṇasminn akṣicchidre jyotiṣe tveti savye 'bhūd idam iti dakṣiṇasmin nāsikāchidre 'gner vaiśvānarasyeti savye 'gnis tejasety āsye rukmo varcasety avakartane
sahasradā asīti puruṣaśiro 'bhimantryādityaṃ garbham ity ukhāyām uttānam upadadhāti paścād avakartanataḥ
citraṃ devānām ity ardharcābhyām akṣicchidrayor hutvā paścāt puruṣaśirasaḥ puruṣacitim upadadhāti puruṣasya pratimām
mā chanda iti dvādaśa paryāyāḥ
teṣāṃ tisras tisra ekaikena
tena chandasety anuṣajet
vātasya jūtim iti pūrvārdhe 'śvaśira uttarābhis tisṛbhir yathāsamāmnātam itarāṇi paścārdhe gośiro dakṣiṇārdhe 'viśira uttarārdhe bastaśiraḥ
imaṃ mā hiṃsīr iti pañcabhir utsargair upadhānānupūrveṇopatiṣṭheta
yady ekaṃ syād anuparihāram upadadhyāl lokān vopatiṣṭhetotsargaiś ca
uttaram aṃsaṃ svayamātṛṇṇāyāntareṇa saṃcared aṃsaśirāṃsi tvaṃ yaviṣṭheti saṃvatsarīṃ japati
sarpaśira uttarasminn aṃsa upadhāya namo 'stu sarpebhya iti tisṛbhir anudiśati
apāṃ tvemant sādayāmīti pañcadaśāpasyāḥ pañca pañcābhita upadadhāti
chandasyāḥ pañcottarataḥ
ayaṃ purobhūr iti pañcāśataṃ prāṇabhṛtaḥ pañcabhiḥ paryāyair daśa daśaikena
prathamaṃ daśavargaṃ purastād upadadhāty atha dvitīyaṃ paścāt tṛtīyaṃ dakṣiṇataś caturtham uttarato madhye pañcamam
āyuṣe prāṇaḥ saṃtataḥ prāṇāpānaṃ saṃtanv iti pañcāśataṃ saṃyato daśabhiḥ paryāyaiḥ pañca pañcaikena
prācī dig ity atimātrā yathā prāṇabhṛtaḥ pañcāśatam upadhāya vratam upadadhāti
saṃyac ca pracetāś cāgneḥ somasya sūryasya te te 'dhipatayas te yaṃ dviṣmo yaś ca no dveṣṭi tam eṣāṃ jambhe dadhāmi
ugrā ca bhīmā ca pitṝṇāṃ yamasyendrasya te te 'dhipatayas te yaṃ dviṣmo yaś ca no dveṣṭi tam eṣāṃ jambhe dadhāmi
prācī ca pratīcī ca vasūnāṃ rudrāṇām ādityānāṃ te te 'dhipatayas te yaṃ dviṣmo yaś ca no dveṣṭi tam eṣāṃ jambhe dadhāmi
yantrī ca yamanī ca mitrāvaruṇayor mitrasya dhātus te te 'dhipatayas te yaṃ dviṣmo yaśca no dveṣṭi tam eṣāṃ jambhe dadhāmi
dhruvā ca pṛthivī ca savitur marutāṃ varuṇasya te te 'dhipatayas te yaṃ dviṣmo yaśca no dveṣṭi tam eṣāṃ jambhe dadhāmi
urvī cādhipatnī ca bṛhaspater viśveṣāṃ devānāṃ te te 'dhipatayas te yaṃ dviṣmo yaś ca no dveṣṭi tam eṣāṃ jambhe dadhāmi
iti vaiśvadevīḥ prathamā vratasya
prācyā tvā diśā sādayāmīti pañcātmeṣṭakā ekaikāṃ lokeṣu
indro dadhīco asthabhir iti daśātharvaśiro nava pūrvārdha ekāṃ madhye
tisro gāyatrīḥ purastād āyāhi suṣumā hi ta iti
rathantaraṃ dve dve tisraḥ kṛtvopadadhāti
abhi tvā śūra nonumo 'dugdhā iva dhenavaḥ
īśānam asya jagataḥ svardṛśam īśānam indra tasthuṣaḥ
na tvāvaṃ anyo divyo na pārthivo na jāto na janiṣyate
aśvāyanto maghavann indra vājino gavyantas tvā havāmahe
iti rathantaram
dve dve cityām upadadhāti
tvām agne vṛṣabhaṃ cekitānaṃ punaryuvānaṃ janayann upāgām
asthūri nau gārhapatyāni santu tigmena nas tejasā saṃśiśādhi
ity ṛṣabham upadhāya lokaṃpṛṇayā citiṃ saṃchādayati
cityāṃ cityāṃ hiraṇyaśakalam apyasyati
aśvaṃ śyāvam ālabhate
pṛṣṭo divīti cātvālāt purīṣam atihṛtya vyūhati
agnihomacitihomān juhoti
agne kahyeti pañcāgnihomāḥ
yā te iṣur iti sarvatrānuṣajet
teṣām ekaikena cityāṃ cityāṃ juhoti
yo apsv antar agnir iti pañca citihomāḥ
agne devaṃ ihāvaha jajñāno vṛktabarhiṣe
asi hotā na īḍyaḥ
aganma mahā namasā yaviṣṭhaṃ yo dīdāya samiddhaḥ sve duroṇe
citrabhānuṃ rodasī antar urvī svāhutaṃ viśvataḥ pratyañcam
medhākāraṃ vidathasya prasādhanam agniṃ hotāraṃ paribhūtamaṃ matim
tvām arthasya haviṣaḥ samānamittvāṃ maho vṛṇate nānyaṃ tvat
manuṣvat tvā nidhīmahi manuṣvat samidhīmahi
agne manuṣvad aṅgiro devān devayate yaja
agnirhi vājinaṃ viśe dadāti viśvacarṣaṇiḥ
agnī rāye svābhuvaṃ sa prīto yāti vīryam iṣaṃ stotṛbhya ābhara
iti pañca
tāsām ekaikayā citiṃ citim abhimṛśaty agne dhāmānīti ca
vrataprabhṛtyabhimarśanāntaṃ sarvacitiṣu
anūpasadam agniṃ cinvanti cinvanti
aśvaṃ śvetam ālabhan citīr upadadhāti
dhruvakṣitir iti pañcāśvinīr lokeṣu
upadhāyartavyā upadadhāti pañca pañcottarāḥ sajūr devair iti paryāyaiḥ
sajūr ṛtubhir iti purastāt paryāyāṇām anuṣajet sajūr devair vayunādhair ity upariṣṭāt
prāṇaṃ me pāhīty ṛtavyāsu vāyavyā anūpadadhītāpaḥ pinveti vāyavyāsvapasyāḥ kṣatraṃ vaya ity apasyāsu tapaścāc catasraḥ purastād upadhāyottaraiḥ paryāyaiḥ pañca pañcābhita upadadhāti
vyākhyātāḥ sārvacitikāḥ
tṛtīyām upadadhāti
indrāgnī avyathamānām iti svayamātṛṇṇām abhimantrya viśvakarmā tvā sādayatv antarikṣasya pṛṣṭhe
antarikṣaṃ yaccheti sādayati
nātrāvidvān na varadānam
antarikṣam ākramiṣam iti yajamānaṃ vācayati
jyotir asi jyotir me yaccheti hiraṇyeṣṭakāṃ rājñy asi prācī dig iti pañca diśyā lokeṣūpadhāya retaḥsicaṃ retaḥsicau vā viśvakarmā tvā sādayatv antarikṣasya pṛṣṭhe jyotiṣmatīm iti viśvajyotiṣam aparājitā nāmāsīti maṇḍalāṃ sādayati
āyur me pāhīti daśa purastād upadhāyottaraiḥ paryāyair dvādaśa dvādaśābhita upadadhāti
mūrdhāsi rāḍ iti sapta purastād yantrī rāḍ iti sapta paścāt
samīcīr akṣṇayā dveṣyasya
vyākhyātāḥ sārvacitikāḥ
caturthīm upadadhāti
āśus trivṛd iti purastād vyomā saptadaśa iti dakṣiṇato bhāntaḥ pañcadaśa ity uttarato dharuṇa ekaviṃśa iti paścāt pratūrtir aṣṭādaśa iti ṣoḍaśa śeṣeṇopadhāyartavye upadhāyaikayā stuvateti saptadaśa sṛṣṭīr upadhāya ṛtūnāṃ patnīti pañcadaśa vyuṣṭīr upadadhāti
vyākhyātāḥ sārvacitikāḥ
pañcamīm upadadhāti
agne jātān iti paścāc catuścatvāriṃśī stoma ity uttarato 'gneḥ purīṣam iti madhye
catvāriṃśatam evaś chanda iti prathamaṃ daśavargaṃ purastād upadadhāty atha dvitīyaṃ paścāt tṛtīyaṃ dakṣiṇataś caturtham uttarataḥ
raśminā kṣayāya kṣayaṃ jinveti trayastriṃśataṃ stomabhāgāṃś caturaḥ sapta vargān dakṣiṇata upadhāya pañca lokeṣūpadadhāti
rājñy asi prācī dig iti pañca nākasado lokeṣu
ayaṃ puro harikeśa iti pañcacūḍāḥ pañca nākasatsv adhyupadadhāti paścāt prācīm uttamām
purovātasanir asīti pañca vṛṣṭisanayo lokeṣu saṃyānyāv upadhāyāmbā ca bulā ceti ṣoḍaśa
yenā ṛṣaya iti tribhir anuvākair ekatriṃśatam amṛtam
tapo yonir ity aṣṭau ṛcā tvā chandasā sādayāmīti ca
dūtaṃ vo viśvavedasam iti pañca
chandaścitim upadadhāty ayam agniḥ sahasriṇa iti tisro gāyatrīḥ purastāt
tisras tisro 'bhita upadadhāti
triṣṭubbhir dakṣiṇataḥ
jagatībhiḥ paścāt
anuṣṭubbhir uttarataḥ
paṅktibhiḥ purastād upadadhāti
bṛhatībhir dakṣiṇataḥ
uṣṇigbhiḥ paścāt
kakubbhir uttarataḥ
bhadro no agnir āhuto bhadrā rātiḥ subhago bhadro adhvaraḥ
bhadrā uta praśastayaḥ
bhadrā uta praśastayo bhadraṃ manaḥ kṛṇuṣva vṛtratūrye
yenā samatsu sāsahi
yenā samatsu sāsahy ava sthirā tanuhi bhūri śardhatām
vanemā te abhiṣṭibhiḥ
iti
virājaḥ preddho agne
imo agna iti
agniṃ naro dīdhitibhir araṇyor hastacyutī janayanta praśastam
dūredṛśaṃ gṛhapatim atharyum
iti
agne tam adyeti dakṣiṇataḥ
agniṃ hotāraṃ manya ity aticchandasaḥ paścāt
tvaṃ no agne
sa tvaṃ no agne
taṃ tvā śociṣṭha dīdivaḥ
adhā hyagne
evā hy agna iti dvipadā uttarataḥ
retaḥsicam upadhāya parameṣṭhī tvā sādayatu divaḥ pṛṣṭhe jyotiṣmatīm iti viśvajyotiṣam
adhidyaur nāmāsīti maṇḍalām
ṛtavye upadhāya tam upadadhāti
yavā ayavā iti sapta
pṛthivy asi janmaneti pañcabhir anuvākair ekonasaptatiḥ
yā devyasīṣṭaka iti purastāt paryāyāṇām anuṣajed upaśīvarīty upariṣṭāt
ṛce tvā
ruce tvā
dyute tvā
bhāse tvā
jyotiṣe tveti pañcabhir ghṛtapiṇḍān
pūrṇā paścād uta pūrṇā purastād un madhyataḥ paurṇamāsī jigāya
tasyāṃ devāya saṃviśaty uttame nāka iha mādayatām
iti paurṇamāsīm
kṛttikā nakṣatram iti nakṣatreṣṭakāḥ purastāt pratīcīr ūnatriṃśatam
agne rucaḥ sthety anuṣajet
purastād viśākhasyāmāvāsyā subhagety amāvāsyām upariṣṭād bharaṇīnāṃ paurṇamāsīm amāvāsyāṃ ca
ṛṣabham upadhāya lokaṃpṛṇayā citiṃ saṃchādayati
svar asi svar me yaccheti hiraṇyeṣṭakām
parameṣṭhī tvā sādayatu divaḥ pṛṣṭhe vyacasvatīm iti svayamātṛṇṇām adhvaryuḥ prothadaśva iti vikarṇīṃ śarkarāṃ pratiprasthātā yugapad upadhattaḥ
divam ākramiṣam iti yajamānaṃ vācayati
na svayamātṛṇṇām upavapati
purīṣaprabhṛti samānam
jānudaghnaṃ prathamaṃ cinvānaś cinvīta nābhidaghnaṃ dvitīyaṃ cubukadaghnaṃ tṛtīyaṃ tato na jyāyāṃsam
sāhasraṃ prathamaṃ dvisāhasraṃ dvitīyaṃ trisāhasraṃ tṛtīyam
saṃcitaṃ sahasreṇa hiraṇyaśakalaiḥ prokṣati pañcadhā vibhajya sahasrasya māsīti paryāyaiḥ
sāhasro 'si sahasrāya tvety anuṣajet
vasavas tvā rudraiḥ paścāt pāntv iti ghṛtena prokṣati purastāt pratyaṅmukhas tiṣṭhann uttaraiḥ paryāyair anukrāman
nitānas tvā māruto marudbhir uttarataḥ pātu
ādityās tvā purastād viśvair devaiḥ pāntu
pitaras tvā yamarājānaḥ pitṛbhir dakṣiṇataḥ pāntu
devendras tvendrajyeṣṭhā varuṇarājāno 'dhastāc copariṣṭāc ca pāntu
iti madhye
imā me agnā iṣṭakā dhenavaḥ santv ity abhimantrya śatarudriyaṃ juhoty arkaparṇenājakṣīreṇa gavīdhukāsaktūn kṛtvā ṣaḍḍhā vibhajyottarāparasyām iṣṭakāyām udaṅ tiṣṭhannātyadvohann agniṃ namas te rudra manyava itiprabhṛtinā namaḥ senābhyaḥ senānībhyaś ca vo nama ityantena jānudaghne
namo rathibhya itiprabhṛtinā namo medhyāya ca vidyutyāya cetyantena nābhidaghne
namo varṣyāya cāvarṣyāya cetiprabhṛtinā pratyavarohebhyas tṛtīyam āsyadaghne
namo astu rudrebhyo ye divīti trīn pratyavarohān
āsyadaghnādīn yajamānaṃ vācayan teṣu deśeṣu juhoti
asaṃcare 'rkaparṇaṃ nyasyati
yaṃ dviṣyāt tasya paśūnāṃ saṃcare nyasyed iti brāhmaṇavyākhyātam
gāvīdhukaṃ caruṃ payasi śṛtam upadadhāti tasyām eveṣṭakāyāṃ
yo rudro 'psu yo 'gnau ya oṣadhīṣu
yo rudro viśvā bhuvanāviveśa tasmai rudrāya namo 'stu devāya
iti
tisṛdhanvam ayācito brāhmaṇāya dadāti
aśmann ūrjam ity udakumbhenāgniṃ triḥ pariṣicya triḥ pratiparyeti
yady abhicared etad eva yajur iti brāhmaṇavyākhyātam
āgneyapāvamānyāṃ gāyatraṃ gāyati śirasi rathantaraṃ dakṣiṇasmin pakṣe
bṛhad uttarasmin
vāmadevyaṃ dakṣiṇasyāṃ śroṇyām
pucche yajñāyajñiyam
prajāpater hṛdayam anṛcam apipakṣe
arkyaiḥ sāmabhir arkaṃ pariṣṭuvanti
stutaṃ hotānuśaṃsati
iṣṭo yajño bhṛgubhir ity āgnikaṃ samiṣṭayajur yajamānaṃ vācayati
avakāṃ vetasaśākhāṃ maṇḍūkam iti vaṃśe prabadhya samudrasya tvāvakayeti saptabhir agniṃ parikarṣati
prāṇo māṇḍuke
vikarṣaṇaṃ saṃlupyotkare nyasyati
kṛṣṇājinasyopānahau pratimucya namas te harasa ity ārohati
pañcagṛhīta ājye pañca hiraṇyaśakalān prāsya svayamātṛṇṇāṃ pañcakṛtvo 'kṣṇayā vyāghārayati druṣade vaḍ iti paryāyaiḥ
dvābhyām uttamaṃ madhye
dadhnā madhumiśreṇāgniṃ vyavokṣaty annapata iti darbhagurumuṣṭinā
prāṇadā ity avarohati
vyavokṣaṇāntaṃ kṛtvottame pravargyānuvākyena gaṇena paścārdhe caturtham īdṛṅ ceti pañcamīm īdṛkṣāsa iti ṣaṣṭhīm indraṃ daivīr viśa iti saptamīm
yadi kāmayeta viśā kṣatraṃ hanyām iti brāhmaṇavyākhyātam
vasor dhārāṃ juhoti
samudrād ūrmir iti sūktena ghṛtam abhimantryaudumbaryā mahatyā srucā paścāc camasaḥ srukpātreṇa saṃchāditasya mṛdāhitāyām ādyaṃ camasa āsiñcati
vaiśvānarīye dhārāṃ pātayaty agnāviṣṇū sajoṣaseti japitvā vicchinnām
vājaś ca ma iti pañcānuvākān yajamānaṃ vācayati
ekā ca tisraś cā trayastriṃśataś catasraś cāṣṭau ceti caturabhyāsenāṣṭācatvāriṃśataḥ
dhenuś cānaḍvāṃś cety uktvāyuryajñena kalpata itiprabhṛtinā svar mūrdhā svāhā vaiyaśanaḥ svāhā vyaśanāntyaḥ svāhāntyo bhauvanaḥ svāhā bhuvanasya pataye 'dhipataye svāheti svar devā agāmāmṛtā abhūma prajāpateḥ prajā abhūma svāhety antena dhārā
agnau srucam anupraharati
yad ājyam ucchiṣyate tasmiṃś catuḥśarāvam odanaṃ paktvā madhyataḥkāribhyo dadāti catasraś ca dhenūḥ
vājaprasavyaṃ juhoti vājāya svāheti trayodaśāhutīḥ
sarvāṇi grāmyāṇy āraṇyāny ājyena prayutyaudumbareṇa sruveṇa juhoty agne acchā vadeha na ity aṣṭau viśve no adyeti ṣaṭ
hutvā hutvā pātryāṃ saṃpātān avanayaty abhiṣekāya
agreṇābhiṣiñcaty āsandyāṃ kṛṣṇājine brahmavarcasakāmaṃ bastājine paśukāmam
devasya tveti bṛhaspatim iti brāhmaṇam indram iti rājanyaṃ bhavam iti vaiśyam
dvādaśagṛhītena rāṣṭrabhṛto juhoty ṛtāṣāḍ iti ṣaḍbhiḥ paryāyair dve paryāyeṇa
sa na idaṃ brahma kṣatraṃ pātv ity anuṣajet
amṛḍaya iti rājanyasyottamāṃ kuryāt prajāpatiḥ parameṣṭhīti vaiśyasya
sa no bhuvanasya pata iti rathamukhe daśa
prakṣālitaśirasaṃ ratham adhy agniṃ dhārayanti
pratyaṅmukhe prathamaṃ dve dve dikṣv anuparihāraṃ paścātprāṅmukhe dvitīyam
tato hutvādhvaryor āvasathaṃ haranti
taṃ dakṣiṇāyāḥ kāle yajamāno 'nudiśati
trīn vātahomān añjalinā parigrāhaṃ juhoti samudro 'si nabhasvān iti paryāyaiḥ
pṛṣṭhyābarhiḥprabhṛti samānam ā dhiṣṇyān nivapati
upeṣviṣṭakā dadhāti vaihavīr āvartayan
aśmanavamā āgnīdhra ekaviṃśatiṃ hotriya ekādaśa brāhmaṇācchaṃsye ṣaṇ mārjālīye 'ṣṭāṣṭāv itareṣu
agnīṣomīyasya paśupuroḍāśam agnaye gṛhapataya ity aṣṭau devasvāṃ havīṃṣy anunirvapati sarvapṛṣṭhyāṃ cāgnaye gāyatrāyeti daśahaviṣam
śvo bhūte paridhīn paridhāyāgniṃ yunajmīti dakṣiṇaṃ pakṣam abhimṛśatīmau te pakṣāv ity uttaram indur dakṣa ity ātmānam
ekayūpa aikādaśinān upākaroti yady ekāho bhavati
hiraṇyasthālaṃ śatamānasya madhunaḥ pūrṇaṃ dakṣiṇābhiḥ sahātiharanti mantravargam
tac citraṃ devānām iti yajamāno 'vekṣyāśvenāvaghrāpya brāhmaṇāya dadāti
purastād yajñāyajñiyasya divo mūrdhāsīty apsumatībhyām agniṃ saṃmṛśati
imaṃ stanaṃ madhumantaṃ dhayāpāṃ prapīnam agne salilasya madhye
utsaṃ juṣasva madhumantam ūrmiṃ samudryaṃ sadanam āviveśa svāhā
iti paridhivimokam abhijuhoti
vi te muñcāmīti ca
samāropayan yās te agne
yā vo devāḥ
rucaṃ no dhehi
tat tvā yāmīty āhutīr juhoti samīcī nāmāsīti dve madhuś ca
svayaṃ kṛṇvāna iti pañcabhir ājyaṃ hiraṇyagarbha ity aṣṭau hutvā pratyavarohati
punar manaḥ punar āyur nā āgāt punaḥ prāṇaḥ punar ākūtam āgāt
punaś cakṣuḥ punaḥ śrotraṃ ma āgāt
vaiśvānaro 'dabdhas tanūpā apabādhatāṃ duritāni viśvā
uruśaṃsa mā nā āyuḥ pra moṣīḥ
iti
dīkṣayā tvāpaṃ tapasā tvāpaṃ satyayā tvāpaṃ vaśayā tvāpam avabhṛthena tvāpam iti yajamāno 'gnim upatiṣṭhate
agniṃ citvā na rāmām upeyād dvitīyaṃ citvā nānyasya bhāryāṃ tṛtīyaṃ citvā na kāṃcana
yady upeyān maitrāvaruṇyāmikṣayā yajeta
agniṃ citvā maitrāvaruṇyāmikṣayā yajeta sautrāmaṇyā vā
agnicidvasotmībhayā...rta pāpaṃ kīrtayen na kaṃcana pratyavarohet
saṃvatsaraṃ na varṣati dhāved yāvajjīvaṃ vā
ye 'gnayaḥ purīṣiṇa āviṣṭāḥ pṛthivīm anu
teṣām asi tvam uttamaḥ pra no jīvātave suva
iti proṣya svāgnim upatiṣṭhate upa tvāgne dive diva iti tṛcenānyeṣām
yadi citvā prayāyād yam anantaraṃ somam āharet tasmin punaś citim upadadhāti
aṣṭau nānāmantrāḥ
saṃsthitayoḥ pūrvāhṇikyoḥ pravargyopasador yenā ṛṣaya ity aṣṭāv upadadhāty aṣṭau ca lokaṃpṛṇāḥ
pṛṣṭo divīti cātvālāt purīṣam atihṛtya vyūhati
samānam anyat
prathamaṃ cinvāno madhyamāyāṃ citāv upadadhāti stomā nānāmantrāḥ prāg lokaṃpṛṇāyāḥ
dvitīyaṃ cinvāna uttamāyāṃ prāg lokaṃpṛṇāyāḥ
yady agnicid anagnicityaṃ somam āhared ekaviṃśatim upadadhītāṣṭau nānāmantrās trayodaśa ca lokaṃpṛṇāḥ
ayaṃ te yonir ṛtviya ity agniṃ saṃmṛśati
yadi tāpaścitam āharet saṃvatsaraṃ dīkṣito bhavati saṃvatsaram upasadbhiś carati
purastād upasadām āgneyam aṣṭākapālaṃ nirvaped aindram ekādaśakapālam
dāśatayais tv āgneyaiḥ sūktaiḥ pratisūktam iṣṭakā upadadhāti
abhijid viśvajid vā saṃsthā brāhmaṇavyākhyātā brāhmaṇavyākhyātā
brāhmaṇo rājanyo vā śaradi vājapeyena yajeta
ṣoḍaśikī rājakrayaṇī
saptadaśa dīkṣās tisra upasadaḥ
kṛte vare dakṣiṇasya havirdhānasya paścādakṣam upayāmebhyaḥ kharaṃ karoti
havirdhānagate some surāṃ droṇaṃ vālam ity apareṇa dvāreṇa prapādayati
pratiprasthātuḥ surāyāḥ karma
khādiraś caturasro yūpaḥ saptadaśāratniḥ
godhūmapiṣṭānāṃ caṣālaṃ samaṃ yūpāgreṇa
raśanāsthāne saptadaśabhir vasābhir veṣṭayati
śvo bhūte vājapeyasaṃsthā
deva savitariti savanamukheṣu juhoti
hiraṇyasraja ṛtvijaḥ somaiḥ pracaranti
āgrayaṇasthālīṃ prayujya pañca khādirāṇi vāyavyāni pātrāṇi prayunakti
ṣoḍaśipatrāṃ prayujya saptadaśa khādirāṇi vāyavyāni saptadaśa mārttikān upayāmān
atipāvyamāne droṇe vālaṃ vitatya surām atipāvayati punātu te parisrutam iti
āgrāyaṇaṃ gṛhītvā pañcaindrān atigrāhyān gṛhṇāti upayāmagṛhīto 'si druṣadaṃ tveti paryāyaiḥ kuvid aṅgeti saptadaśa prājāpatyān ayā viṣṭheti saptadaśa surāgrahān
pūrvo 'dhvaryur gṛhṇāti
puro 'kṣam adhvaryuḥ somagrahān sādayati paścādakṣaṃ pratiprasthātā suropayāmān
vyatyāsaṃ gṛhṇītaḥ
paśūn upākaroty āgneyam ajam aindrāgnam ajam aindraṃ vṛṣṇiṃ sārasvatīṃ meṣīṃ sārasvataṃ meṣaṃ mārutīṃ pṛśniṃ vaśāṃ saptadaśa prājāpatyān śyāmāṃs tūparān ajān ekarūpān sārasvatīṃ meṣīm apannadatīm
paryagnikṛtānām āgneyaprabhṛtīnāṃ caturṇāṃ vapābhiḥ pracarantītarān pariśāyanti
mādhyandinīyān savanīyān anu naivāraṃ caruṃ nirvapati bārhaspatyaṃ saptadaśaśarāvam
audumbaryā srucā trir yajuṣā tūṣṇīṃ caturthaṃ payasi śṛtaṃ pātryām uddhṛtya cātvāle 'vadadhāti
dakṣiṇākāle dakṣiṇataḥ purastāt prāgvaṃśasya vājasya nu prasava iti ratham upāvaharati
apsv antar amṛtam ity aśvān snapayanti
vāyur vā tveti yunakti
apāṃ napād āśuhemann iti rarāṭāni pratimārṣṭi
praṣṭivāhinaṃ rathaṃ yuñjanti tūṣṇīṃ ṣoḍaśetarān
saptadaśa dadāti saptadaśa hastinaḥ saptadaśa dāsīr niṣkakaṇṭhīḥ saptadaśa gavāṃ śatāni daśa saptadaśāni prakṛtīnāṃ yuktaṃ dakṣiṇānām
rathāṃs tīrthānte 'vasthāpayanti
māhendrakāle vedisraktiṣu dundubhīn avaghnanti
rathākṣaṃ cātvāle nighnanti
tasmin rathacakraṃ muñcaty audumbaraṃ saptadaśāram
saptadaśoṣapuṭān aśvatthaparṇeṣūpanaddhāṃś caturaś caturaḥ pañcaikasmin
uttarataḥ purastāt saptadaśasv iṣukṣepeṣv audumbarīṃ kāṣṭhāṃ nighnanti
prastute māhendrasya stotre devasya savitur iti brahmā rathacakraṃ sarpati
āruhya vājasāma gāyati
cakram āveṣṭayati
viṣṇoḥ krāntam asi viṣṇor vikrāntam asi viṣṇor vikramaṇam asīti paryāyair yajamānas trīn kramān kramate rathāya vrajan
devasya vayam iti yajuryuktam ārohati
agnir ekākṣarām ity ujjitīr yajamānaṃ vācayati
vājinau vājajitāv iti yugyau naivāram avaghrāpayati
uttareṇa paryāyeṇa praprotheṣu lepān nimārṣṭi
avarohati yajamānaḥ
rājabhavyaḥ putraḥ pratihita ājiṃ dhāvati
aṅkau nyaṅkāvabhito rathaṃ ye dhvāntā vātā agramabhi ye saṃpatanti
dūrehetiḥ patatrī vājinīvāṃs te no agnayaḥ paprayaḥ pārayantv iti
cakram abhimantrayate
aśvājani vājini vājeṣu vājinīvaty aśvān samatsu codayeti kāśām ādāyārvāsi saptir asīty aśvān saṃkṣipati
viśa itarāḥ preṣṭān ārohanti
taiḥ sahājiṃ dhāvati
vājaṃ vājino jayateti yajuṣā
catasṛbhir dhāvati
rathā āvartante
pradakṣiṇaṃ kāṣṭhāṃ kṛtvāyanti
ā mā vājasyety etayāgateṣu juhoti
pratirathaṃ kṛṣṇalāny āharanti
hiraṇyasthālaṃ śatamānasya madhunaḥ pūrṇaṃ brahmaṇe
indrāya vācaṃ vadateti dundubhīn āghnanti
iyaṃ vaḥ sā satyetīndrāya vācaṃ vimucyadhvam iti rathavimocanīyaṃ juhoti
tena dharmeṇa yugyau naivāram avaghrāpayati
darbhamayaṃ vāsaḥ patnī paridhatte tārpyaṃ yajamānaḥ kṣaumaṃ yūṣe sarpiṣi vā paryastam
svo rohāveti yajamānaḥ patnīm āmantrayata ehīti patnī tair etena dharmeṇa
ahaṃ nāv ubhayo rokṣyāmīty uktvāyuryajñena kalpata iti yajamāno yūpam ārohati
annāya tvā vājāya tveti viśa ūṣapuṭair yajamānam arpayanti purastāt pratyañcam
yo yaḥ paryeti taṃ tam abhiparyāvarteta
svar devā agāmety ūrvāvyadhistrinayati
agne acchāvadeha na iti saptabhir annahomān juhoti
agnayā ekākṣarāya chandase svāhety anuvākaśeṣeṇa yajamānam avarohayati
iyaṃ te rāṇ mitrasya yantāsi yamano dhartāsi dharuṇo rayyai poṣāya kṛṣyai kṣemāyety avarohantam anumantrayate
kṛṣṇājinam āsandyām āstṛṇāti bastājine rukmaṃ śatamānam
tejo 'sīti rukme pādam ādadhāti puṣṭir asi prajananam asīti bastājine
divaṃ proṣṭhanīm āroha tām āruhya prapaśyaikarāṇ manuṣyāṇām ity ārohantam anumantrayate
tena dharmeṇa pariṣiñcati
atraivāsya śvetaṃ chatraṃ dhārayanty ājiśareṇa vā
paridhānīyāṃ sampādya māhendreṇa pracaraty aindraiś cātigrāhyaiḥ
upākṛte brahmasāmni sarasvatīprabhṛtīnāṃ vapāḥ saṃskurvanti
prāyājikasyāśeṣeṇābhighārayati
brāhmaṇācchaṃsicamasaiḥ pracarya sahaprājāpatyam apannadatyā vapayā pracarya naivāreṇa pracarya paśupuroḍāśaiḥ pracarati
sahasviṣṭakṛdiḍaṃ naivārasya paśupuroḍāśānāṃ ca
paśukāla itaraiḥ paśubhiḥ pracarati
vanaspatisviṣṭakṛdiḍam iti pariśāyayanti
ṣoḍaśicamasaiḥ pracarya hotṛcamasamukhyān vājapeyacamasān unnayati
stutaśastravantaḥ
saṃpṛcaḥ stha saṃ mā bhadreṇa pṛṅkteti prāṅ adhvaryuḥ somagrahair uddravati vipṛcaḥ stha vi mā pāpmanā pṛṅkteti pratyaṅ pratiprasthātā surāgrahaiḥ
paścāddhavirdhānasya nidadhāti
grahacamasaiḥ pracaranti
upodyacchanti suropayāmān
bhakṣayanti camasān
upari sthāpayanti grahān
sārasvataprabhṛtibhir mūrdhni pracaranti
sahasviṣṭakṛdiḍaṃ pūrveṣāṃ ca
upahṛtāyām iḍāyāṃ vaśāyā yāny avadānīyāny aṅgāni tāny ṛtvigbhyo haranti somagrahāṃś ca yāny anavadānīyāni tāny ājisṛgbhyaḥ suropayāmāṃśca paryāktājanīnāṃ pratihitaḥ prastanti
na vājapeyayājī kaṃcana pratyavarohen na pratyuttiṣṭhet
yadi pratyavarohet pratyuttiṣṭhed vā bṛhaspatisavena yajetendrasavena rājanyaḥ
samrāḍ ity enam ācakṣīran
iṣṭiprathamayajñānāṃ dvādaśāhe 'hīnasyāpi vā sattre gṛhapatir eveṣṭaprathamayajñaḥ
brāhmaṇānāṃ saptadaśānāṃ satām eko gṛhapatiḥ ṣoḍaśa ṛtvijo yajamānāś caiva karṇyāś ca
ekaprabhṛtīnāṃ traya saṃsṛtohinodaṃkitā yājayanti
annaṃ hi tena
sāvitrāṇi hoṣyanto gṛhapater agniṣv agnīn saṃnivapante brahmā hotādhvaryur udgātā tatpuruṣāś caitenānupūrveṇa
bhavataṃ naḥ samanasāviti japati yo nivapati yena yenāyaṃ hutvādhinivapante
pañcapaśūnāṃ yakṣyamāṇānām eko 'gniḥ
tebhir iṣṭvā vinivapante
dīkṣiṣyamāṇāḥ saṃnivapante
caitrapakṣasya saptamyāṃ dīkṣānte
dvādaśa dīkṣā dvādaśopasado 'māvāsyāṃ yajanīye 'hani vā
gṛhapatimukhyān madhyataḥkāriṇo 'dhvaryur dīkṣayate pratiprasthātā patnīḥ
adhvaryumukhyān ardhinaḥ pratiprasthātā neṣṭā patnīḥ
pratiprasthātṛmukhyān tṛtīyino neṣṭonnetā patnīḥ
neṣṭṛmukhyān pādina unnetā
sa eva patnīḥ
adīkṣita unnetāram adhyundanena sametya paryañjanena samīyāt
evaṃ samānajātīyena tṛṇāntardhānena sarvān anukrāmati
dīkṣitā ime brāhmaṇā iti sarvān āvedayati
nāmagotrāṇy uktvā ta indrāgnibhyāṃ dīkṣāṃ prāhur ity āha
pravaraṇavelāyāṃ sakṛdāśrāvya sarvānvṛṇīte
samārṣeyāṇāṃ samānanāmadheyānāṃ ca sakṛdvacanam
karmaṇo 'vipratiṣiddhena sarve yājamānaṃ kurvanti parāṅ gṛhapatir eva yathā yūpāñjanam agnimanthanam agniparimāṇaṃ yājyeti
dīkṣitāḥ sarvato yajamānā iti gamayanti
ekaṃ rukmaṃ sarve pratimuñcanti tivyapāsaṃ ca kramān krāmanti
bahuṃ rājānaṃ krīṇāti
ṣoḍaśikī rājakrayaṇī
atigrāhyāṇāṃ prayukte 'grāyaṇe pātraprayojanaṃ prātaḥsavane grahaṇaṃ ca māhendram anu homaḥ
prāyaṇīyo 'tirātraḥ prathamasaṃsthā
dvādaśabhāgaṃ rājño 'vaharati
nityena mitvā
vāyur asi prāṇo nāma savitur ādhipatye 'pānaṃ me dāḥ
cakṣur asi śrotraṃ nāma dhātur ādhipatya āyur me dāḥ
rūpam asi varṇo nāma bṛhaspater ādhipatye prajāṃ me dāḥ
ṛtam asi satyaṃ nāmendrasyādhipatye kṣatraṃ me dāḥ
bhūtam asi bhavyaṃ nāma viśveṣāṃ devānām ādhipatye 'pām oṣadhīnāṃ garbhaṃ dhāḥ
ṛtasya tvā vyomana ṛtasya tvā vibhūmana ṛtasya tvā vidharmaṇa ṛtasya tvā jyotiṣa iti daśa sapta trayaḥ
tāsu dvābhyāṃ mimīte
dvitīyaṃ nityena mitvāyaṃ purobhūr iti pañcamī
prāṇagrahaparyāyāṇāṃ prathamena mimīte prajāpatigṛhītena tvayā prāṇaṃ gṛhṇāmīty etena dharmeṇa vyatyāsaṃ prāyaṇīyodayanīyayor daśame cāhani
yathākālam uttarasminn ahani vatsān apākaroti
adakṣiṇāni sattrāṇi
dvādaśaśataṃ dakṣiṇā ahany ahany ahīne
sattre tu dākṣiṇau homau hutvāhar ahaḥ kṛṣṇājināni dhūtvā dakṣiṇāpathena vrajanti
idam ahaṃ māṃ kalyāṇyai kīrtyai svargāya lokāyāmṛtatvāya dadāmīti
patnīsaṃyājāntāny ahāny ottarasmād ahnaḥ
purastād yajñāyajñiyasya vasatīvarīr gṛhṇāti
hāriyojanātipraiṣapreṣita āgnīdhras tiṣṭhan sutyām āvedayati
indrāgnibhyāṃ śva sutyāṃ prabravīmi mitrāvaruṇābhyāṃ viśvebhyo devebhyo brāhmaṇebhyaḥ somebhyaḥ somapebhyo brahman vācaṃ yaccheti
brahmā vācaṃ yacchaty ā vasatīvarīṇāṃ pariharaṇāt
anvahaṃ pṛṣṭhyaṃ ṣaḍaham upayanti
vasatīvarīḥ parihṛtya trivṛtam agniṣṭomam upayanti rathantarapṛṣṭham
māhendrakāle rathaṃ śabdavantaṃ bahirvedi dakṣiṇato vyativartayanti
śvo bhūte pañcadaśa ukthyo bṛhatpṛṣṭhaḥ
māhendrakāle dundubhim āghnanti
śvo bhūte saptadaśa ukthyo vairūpapṛṣṭhaḥ
māhendrasya stotram upākariṣyan vidhum udgātre prayacchati
śvo bhūta ekaviṃśaḥ ṣoḍaśī vairājapṛṣṭhaḥ
agnā āyūṃṣi pavasa ity āgneyam atigrāhyaṃ gṛhṇāti
māhendrasya stotram upākariṣyann araṇiśakalam udgātre prayacchati
udgātur ūrāv agniṃ manthanti
samāpte stotre 'dhvaryur bhavataṃ naḥ samanasāv ity anuprahṛtya preddho agna ity abhijuhoti
nyūṅkhyam ūrdhvaṃ bhavati
agneś ca tvā brahmaṇaś cety atigrāhyaṃ hutvāgna āyuṣkareti bhakṣayati
mayi medhāṃ mayi prajāṃ mayy agnis tejo dadhātv ity ātmānaṃ pratyabhimṛśati
mayīndra ojo dadhātu mayi sūryo bhrājo dadhātv ity uttarayoḥ
śvo bhūte triṇava ukthyaḥ śākvarapṛṣṭhaḥ
ojas tad asya titviṣa ity aindram atigrāhyaṃ gṛhṇāti
māhendrasya stotram upākariṣyan toyāvakam udgātre prayacchati
indrasya ca tvā kṣatrasya cety atigrāhyaṃ hutvendraujaskareti bhakṣayati
śvo bhūte trayastriṃśa ukthyo raivatapṛṣṭhaḥ
adṛśrann asya ketava iti sauryam atigrāhyaṃ gṛhṇāti
ṛtavyāpātreṇa svayam ṛtubhaṃhakhyavadhānaṃti yajaty adhvaryuḥ
yajatyukte 'dhvaryur yajate
ye yajāmahe
aśvinādhvaryū ādhvaryavāt
ṛtunā somaṃ pibatam
aśvinā pibataṃ nūnaṃ dīdyagnī śucivantā
ṛtunā yajñavāhasā
iti samūḍheṣu
avyūḍhe salilaṃ gātṛṣṇuyaṃ dvitīyaṃ kurvīta
māhendrasya kāle prasad asi vatsagavāṃ sāṃvāśinaṃ kurvīta
sūryasya ca tvauṣadhīnāṃ tvety atigrāhyaṃ hutvā sūrya bhrājaskareti bhakṣayati
tṛtīyasavane vālakhilyān maitrāvaruṇo viharati vṛṣākapiṃ brāhmaṇācchaṃsī śaṃsety evayāmarutam acchāvākaḥ śikye pratigaraḥ
samāpte 'hani vācaṃ yacchaty ā rasaprāśanāt
dīkṣitāḥ prāśnanti madhu
ahīne dīkṣitaḥ
saṃsthite pṛṣṭhyaṣaḍahe chandomān upayanti
trīṇy ukthyāni
bṛhatpṛṣṭhāv abhito madhye rathantarapṛṣṭhaḥ
rathantarapṛṣṭhaś caturthaḥ
avivākyaṃ nāma smaranti
pranyatiśilpe brahmā gṛhapatir upadraṣṭā vā citratayā tu yā vāhirakṣaraṃ vyañjanais tāni hotā parokṣam anuṣṭubhaṃ sampādayet
samāpte 'hany āhavanīyam upatiṣṭhante
ayaṃ sahasramanave dṛśaḥ kavīnāṃ matir jyotir vidharma
bradhnaḥ samīcīruṣasaḥ samairayat
arepasaḥ sacetasaḥ svasare manyumantāścitā gaur gauḥ
iti
nidhanam upayanti
havirdhāne mānasaṃ grahaṃ gṛhṇāti pṛthivyā pātreṇa samudraṃ rasām anupayāmagṛhīto 'si prajāpataye tvā juṣṭaṃ gṛhṇāmīti
stutaśastravān bhavati
āsādanabhakṣaṇaṃ manasā kurvīta
paridhānīyāṃ sampādyābhimukho hotāram upaviśati
āmantrayate hotā adhvaryo brahma vadiṣyāva uccaistarāṃ hotar ity adhvaryuḥ
cittiḥ srug adhvaryo hotā cittam ājyam adhvaryur āmantrayate hotar brahma vadiṣyāva ity uccaistarāṃ tathādhvaryo iti tiṣṭhati
o śrāvayeti caturakṣaram
astu śrauṣaḍ iti caturakṣam
yajeti dvyakṣaram
ye yajāmaha iti pañcākṣaram
dvyakṣaro vaṣaṭkāraḥ
eṣa vai hotaḥ prajāpatiḥ saptadaśaḥ
upayathā hotā yeṣāṃ vai hotaḥ prajāpatiḥ saptadaśo yajñe 'nvāyattaḥ
yady anuvākyāyā eti yadi yājyāyā ataś ced eva naiti
nāsya yajño vyathate prajāpatau yajñena pratitiṣṭhati
arātsma hotar iti
etena dharmeṇa caturhotṝn ācaṣṭe
arvāñcam adya yayyaṃ nṛvāhaṇaṃ rathaṃ yuñjāthām iha vāṃ vimocanam
pṛṅktaṃ havīṃṣi madhunā hi kaṃ gatam athā somaṃ pibataṃ vājinīvasū
iti gṛhapate yajety ukte gṛhapatir yajati
ye yajāmahe
agniṃ gṛhapatiṃ gārhapatyāt
sugṛhapatis tvayāgne 'yaṃ sunvan yajamānaḥ syāt sugṛhapatis tvam anena sunvatā yajamānena
agnir gṛhapatir gārhapatyād ṛtunā somaṃ pibatu gārhapatye 'nu samṛtunā
ayaṃ hi gaur asi
devāyate yajeti samūḍheṣv avyūḍhe gāyati
yadi tvādyapatebhyaś ca tvaryati naiṣāṃ yajño vyathate prajāpatau yajñena pratitiṣṭhati
arātsma hotar ity antam uccair om adhvaryo tathādhvaryo iti praticāraḥ
graheṇa pracarya grahaśeṣaṃ prajāpatipītaṃ bhakṣayanti
tārtīyasavaniko bhakṣamantraḥ
yat samīkṣate sa upahavaḥ
upa svajā varuṇam ity audumbarīm anvārabhante
vāg aitu vāg upaitu vāk sametūpa maitu vāk
bhūr bhuvaḥ svar ity anvārabhya vācaṃ yacchanty ādhivṛkṣasūryād ā vā nakṣatradarśanāt
vācaṃ visṛjyāgnīdhrīyam upatiṣṭhante
yuvaṃ tam indrāparvatā puroyudhā yo naḥ pṛtanyād apa taṃ tam iddhataṃ vajreṇa taṃ tam iddhatam
dūre cattāya chantsadgahanaṃ yadi nakṣat
asmākaṃ śatrūn pari śūra viśvato darmā darṣīṣṭa viśvataḥ
iti śvo bhūta udayanīyo 'tirātraḥ
sa prāyaṇīyena vyākhyātaḥ
hotā karmāṇi kurute
samūḍhaṃ ced aindravāyavāgrau prāyaṇīyodayanīyau daśamaṃ cāhaḥ
itareṣāṃ navānām aindravāyavāgraṃ prathamam ahaḥ
atha śukrāgram athāgrāyaṇāgram iti trir abhyasya
vyūḍhasyaindravāyavāgrau prāyaṇīyodayanīyau
itareṣāṃ daśānām aindravāyavāgraṃ prathamam ahaḥ
atha dve āgrāyaṇāgre athaindravāyavāgram atha dve śukrāgre athāgrāyaṇam atha dve aindravāyavāgre
vyūḍhasyaitasmin pṛṣṭhye ṣaḍahe
chandogānāṃ jagatyaḥ prātaḥsavanaṃ bhajante gāyatryo mādhyandinaṃ triṣṭubhas tṛtīyasavanam
chandobhir avyūhenānuṣṭubhaḥ prātaḥsavanaṃ bhajante jagatyo mādhyandinaṃ gāyatryas tṛtīyasavanam
pavamānābhimantraṇaṃ bhakṣaṇam iti yathāchandaḥ
kṛṣṇaśīrṣāgneya ity aikādaśināḥ
tān anvahaṃ vihṛtān ālabhante
ajam āgneyam udayanīyaḥ
udavasānīyābhir iṣṭvā jyotiṣṭomaiḥ pṛṣṭhaśamanīyair atirātrair yajeran
pṛṣṭhavyasane pṛthagavasānīyābhir iṣṭvā jyotiṣṭomena yajeran
dvādaśāhena sattrāhīnā vyākhyātāḥ
gavāmayanam
paurṇamāsyāś caturahe purastād dīkṣante
tāmisrasyāṣṭamyām ṛtvigbhyo 'gniṣṭomasya pañcamyāṃ prasavaḥ
samānaḥ prāyaṇīyaḥ
ukthyo dvitīyam ahar agniṣṭomo vā
anvaham abhiplavaṃ ṣaḍaham upayanti
jyotiragniṣṭomo rathantarapṛṣṭho gaur ukthyo bṛhatpṛṣṭha āyurukthyo rathantarapṛṣṭhaḥ punargoāyuṣī jyotiragniṣṭomo rathantarapṛṣṭha eva
caturo 'bhiplavān upayanti
pṛṣṭhyaḥ
sa māsaḥ
tāṃś caturo māsān upayanti
trayo 'bhiplavāḥ pṛṣṭhyo 'bhijitsvarasāmāna ukthyā vāgniṣṭomā vā
teṣv avṛttā saṃtatiḥ
atigrāhyaṃ gṛhṇāti
upayāmagṛhīto 'sy adbhyas tvauṣadhībhya iti gṛhītvādbhya oṣadhībhyaḥ svāheti prathame 'hani juhoti
oṣadhībhyas tvā prajābhya iti gṛhītvauṣadhībhyaḥ prajābhyaḥ svāheti dvitīye
prajābhyas tvā prajāpataya iti gṛhītvā prajābhyaḥ prajāpataye svāheti tṛtīye
sa māsaḥ
sa pūrvaḥ
śvo bhūte viṣuvān divākīrtyo 'gniṣṭomaḥ
udite prātaranuvākam upākaroti
avṛttān saṃtatīn gṛhītvod u tyaṃ jātavedasam iti stotra ādityaṃ vṛttān saṃtatīn gṛhītvā vācaspatim iti vaiśvakarmaṇam iti
ādityaṃ śvo bhūte vaiśvakarmaṇaṃ vyatyāsaṃ gṛhṇāty ā mahāvratāt
ubhe mahāvrate
sauryaṃ śvetam ajaṃ savanīyaṃ tantram upālambham ārabheran
prāg astamayād ahaḥ saṃsthāpayanti
vaiśvakarmaṇaṃ mahīm ū ṣu mātaram ity āhanyam
sūryo deva ity astamite juhoti
pṛṣṭhyābhiplavān māsāṃs tv āvṛttān uttarasmin pakṣa upayanti
viṣuvatam upetyāvṛttāṃś ca svarasāmna upayanti
viśvajitaṃ pṛṣṭhyaṃ trīn abhiplavān
caturo māsān upayanti
trīn abhiplavān āyurgaur daśāho mahāvratam iti dvisaṃbhāryatām
ekasaṃbhāryatā havinām ṛddhau viśvajitaiḥ pañca māsān upetya dvāv upaplavāv āyurgaur daśāho mahāvratam upayanti tena tv āvṛttān sarasān upayanti
vibhajitaṃ pṛṣṭhyaṃ trīn abhiplavāṃś caturo māsān upetyaindravāyavaḥ śukra āgrāyaṇa iti grahāgrāṇi naikam āvartaṃ ṣaṇmāsān
atha śukrāgre dve viṣuvān
āvṛtyottarasminn upakrāmam
api vā yathā pṛṣṭhe pratikṛto yathābhiplave svarasāma ca
śeṣe yathādiṣṭam
āgneyāya savana aindrāgnau
api vā vihṛtān aikādaśinān āvartam ā daśarātrasya caturthād ahnaḥ
vaiṣṇavaṃ vāmanaṃ caturthe 'hany aindrāgnaṃ pañcame
vaiśvadevaṃ ṣaṣṭhe
dyāvāpṛthivyaṃ prathame chandome
tasyāśvataravatsaṃ vāyave niyutvate dvitīye
aviṃ vaśām uttame
maitrāvaruṇīṃ vaśām avivākye
prājāpatyaṃ tūparaṃ mahāvrate
api vā prāyaṇīyodayanīyayor vibhaktān aikādaśinān ālabherann aindrāgnānantarā
yady utsargiṇām ayanaṃ kuryur dvitīyasya māsasya prathamam ahar utsṛjerann api cottareṣāṃ māsānāṃ prathamāny ābhiplavikāny ardhamāsebhyas trayo 'bhiplavās teṣāṃ madhyamasya prathamam ekasaṃbhārye dvayor abhiplavayoḥ
api vā yad ahaḥ pūrṇamāsyam āmāvāsyaṃ vā tad ahar utsṛjeran
śva utsraṣṭāsmaha itīndrāya vatsān upākurvanti
śvo bhūte prājāpatyaṃ paśum ālabheran
tasya vapoparyāgneyenāṣṭākapālena savanīyenāṣṭākapālena vaiśvadevena vāruṇendreṇeti pracarati
mādhyandinasya savanasya sthāne paśupuroḍāśaiḥ pracaryaikādaśakapālena savanīyenaikādaśakapālena marutvatīyenaikādaśakapālena vāruṇendreṇeti pracarati
tṛtīyasavanasya sthāne paśunā pracarya savanīyena dvādaśakapālena vaiśvadevena dvādaśakapālena caruṇāgnimāruteneti pracarati
pṛṣadājyena caritvā patnīḥ saṃyājayanti
anusavanam eke payaḥ samāmananti pratidhuk prātaḥsavane śṛtaṃ mādhyandine dadhi tṛtīye savane
yadi dīkṣāsu pradīkṣitārititaste vihāraṃ kṛtvā daṇḍapradānānte 'gnim abhyasya vāgyatamavedayed yady āgnīdhrīye praṇītau yadīkṣetāntaritaṃ śvo vihāraṃ karoti krayaṃ vedisado havirdhānaṃ somapraṇayanam iti parihāsaṃ nyupātha yājñāgnī pārśvataḥ śālāmukhīyasyāhavanīyaṃ pratiṣṭhāpya tasmād auttaravedikaṃ praṇayed āgnīdhrīyaṃ yady asyāgnīdhrīyam āhavanīyaśeṣaṃ śālāmukhīyena saṃsṛjaty agnibhyāṃ praṇīyamānābhyām anubrūhīti saṃpreṣyaty agnibhyām agniṃ saṃsṛjati sarvatra samānaśīlasutapāsupahyeta
agniṣṭomaṃ vratapṛṣṭhaṃ mahāvratam
udite prātaranuvākam upākaroti
dadhigraheṇa pracaryādābhyaṃ dadhigrahapātreṇa gṛhṇāty agnaye tvā pravṛhāmīti paryāyaiḥ
trīn aṃśūn pravṛhya nigrābhyāṇām apatyānām aṃśūn catur ādhūnoti reśīnāṃ tvā patmann ādhūnomīti dvābhyāṃ paryāyābhyām
agniḥ prātar iti gṛhṇāti
upayāmagṛhīto 'si śukraṃ tvā śukrāyeti ca
ā samudrā ity uttiṣṭhati
vasūnām ādhītāv iti juhoti
uśik tvaṃ deva someti paryāyair aśuṣkān aṃśūn apyasyati
gaurivītam udgātā gāyati purastād upāṃśv abhiṣavasyāṃśūn ādatte grahapātre
varaṃ dattvā sakṛd abhiṣutya sakṛd gṛhṇāty abhiprāṇan
parācīnena prāṇateti brāhmaṇavyākhyātam
avyavānaṃ gṛhṇāti juhoti ca
yadi vyavānyāddhiraṇyam abhivyavānyāt
kayā naś citra ābhuvad iti manasā prajāpataya iti gṛhītvā dadhanve vā yadīm anv iti juhoti
ā naḥ prāṇa etu parāvata āntarikṣād divas pari
āyuḥ pṛthivyā adhi
amṛtam asi
prāṇāya tveti hiraṇyam abhivyaneyāt
indrāgnī me varcaḥ kṛṇutāṃ varcaḥ somo vāto bṛhaspatiḥ
varco me viśve devā varco me dhattam aśvinā
ity udakaṃ spṛśati
vāso 'dhīvāsaś catasro dhenūr dvādaśa vā hiraṇyaṃ caiteṣām ekaṃ dānam
aṃśāv adābhye ca sarvayajñeṣu
bhrātṛvyavatādābhyo grahītavyaḥ sattre sāhasre sarvavedase sarvastome sarvapṛṣṭhe viśvajiti vājapeye rājasūye 'śvamedhe teṣu bubhūṣatā
atigrāhyān gṛhṇāty upayāmagṛhīto 'sīndrāya tvārkavate juṣṭaṃ gṛhṇāmīty anuṣajet
indram id gāthina iti pūrvārdhe
abhi tvā śūra nonuma iti dakṣiṇārdhe
tvām iddhi havāmaha ity uttarārdhe
imā nu kaṃ bhuvanā siṣadhemendraś ca viśve ca devāḥ
yajñaṃ ca nas tanvaṃ ca prajāṃ cādityair indraḥ saha sīṣadhātu
iti paścārdhe
tad id āsa bhuvaneṣu jyeṣṭhaṃ yato jajña ugras tveṣanṛmṇaḥ
sadyo jajñāno niriṇāti śatrūn anu yaṃ viśve madanty ūmāḥ
iti madhyame
vṛṣṭigrahaṃ gṛhṇāti mārttike catuṣṭane
kṣetrasya pate madhumantam ūrmiṃ dhenur iva payo asmāsu dhukṣva
madhuścutaṃ ghṛtam iva supūtam ṛtasya naḥ patayo mṛḍayantu
iti udīrayatā marutaḥ
sutrāmāṇam
mahīm u ṣu mātaram iti catuḥ pratyṛcam adityai tveti caturthaṃ juṣṭaṃ gṛhṇāmīty anuṣajet
vaijuṣananupṛṣṭhyām atigrāhyān vaiśvakarmaṇādityau sārasvatavaiṣṇavāv iti gṛhṇāti
mahendrasya stotra audumbarīm āsandīm udgātārohati
audumbarīṃ kurvītayadyā
vāṇaṃ śatatantuṃ mauñjibhir granthibhir adhvaryur udgātre prayacchati
adhvaryur anyaś caikaṣvaṃdiṣṭaṃ tṛtyaṃ māsapūjādadhājyudulikāpiṣṭekāḥ kāṇḍavīṇāś ca
vedisraktiṣu dundubhīn āghnanti
bhūmidundubhiḥ pañcamaḥ paścād āgnīdhrīyasya savanīyasya carmaṇāpihitaḥ
tasya pucchena vādayanti
purastād āgnīdhrīyasyāntarvedi brahmacārī bahirvedi puṃścalī
sā brahmacāriṇam āha
anāryakarmann avakīrṇin duścaritinn iti
dhik tvā jālmi puṃścali parasyāryajanasya mārjanīti brahmacārī pratyāha
antarvedy abhigaro bahirvedy apagaraḥ
nārātsur ime sattriṇa ity āhāpagara orasaḥ keśān prarohya paśūn piṣṭvā pavamānādagnalokam abhyarcanta āsiṣateti
arātsur ime sattriṇa ity āhābhigaras tapasvino varakﾱptino jayaprarohāpaksupayantaḥ svargalokam abhyarcanta āsiṣateti
pariśrayati mithunacāribhyāṃ dakṣiṇāparāṃ prati vediśroṇiṃ bahirvedi
tau mithunaṃ sambhavataḥ
agreṇa mārjālīyaṃ śūdrāryau carmamaṇḍale vyāyacchete kṛṣṇaśuklasaṃhate kṛkadāvare 'bhyantarataḥ pārśve
antarvedy āryo bahirvedi śūdra āha ima udvāsīkāriṇa ime durbhūtam akrann iti
ime 'rātsur ime subhūtam akrann ity āhāryaḥ
saṃjitya prasadasyadhyasyaty upariṣṭācchuklam avastāt kṛkadam
mārjālīyānte kumbhībhyaḥ prayacchati
pariyanti catasraḥ ṣaḍ aṣṭau vā dāsyaś catuḥ pratyṛcam
gāvaḥ surabhayo nityaṃ gāvo guggulagandhayaḥ
gāvo ghṛtasya mātaras tā iha santu bhūyasyaḥ
idaṃ madhv idaṃ madhv iti pādān nighnanti
nanu gāvo māgīrasya gaṅgāyā udakaṃ papuḥ
papuḥ sarasvatyā nadyās tāḥ prācīś cojjagāhire
etā vayaṃ plavāmahe śamyāḥ prataratām iva
nikīrya tubhyaṃ madhya ākarṣye kārṣyo yathā
yadā rāghaṭī vadato grāmyamanirasākasaijanasya
bhadre me vataṁ rājñe rājñaḥ parikṣitaḥ
karmagrāmo 'varunddhetānaḍvāṃs tapyate vahan
iti
parītya mārjālīyaṃ yathārthaṃ gacchanti
uttaratas tīrthasya vāśaṃ carma vadhāyopakalpayati
dakṣiṇataḥ saṃjānaprapāvadhāḥ kṣatriyā ratheṣu kavacinaḥ saṃnaddhā vidhyanti
vihāraṃ triṣataṃ paryāyanti
sārathayo bhavanti
madhye grīvāsu bhasado 'graṃ vā pratidiśam iṣūnastvāyanti
prāptān arhanti
stotrānte śabdāḥ śāmyanti
audumbaraṃ pleṅkhaṃ hotārohati
audumbaraṃ phalakam apādam adhvaryuḥ
tasmin pratigṛṇāti
ekaṃ mahacchastraṃ paraḥśataṃ śaṃsati
paridhānīyāṃ sampādya madhyamaikyegrahānamasavanayati
tve kratum api vṛñjanti viśva iti pūrvārdhasya dvir yad ete trir bhavanty ūmā iti dakṣiṇārdhasya svādoḥ svādīyaḥ svādunā sṛjā sam ity uttarārdhasyāta ū ṣu madhunā madhunābhiyodhīti paścārdhasya vigraham upaśaye paryāsicya mahendreṇa pracaraty atigrāhyaś ca
grahān samavanīya sarve bhakṣayanti mahas te bhakṣayāmi yaśas te bhakṣayāmi stomaṃ te bhakṣayāmy annādyaṃ te bhakṣayāmi prajāṃ me bhakṣayāmi pratiṣṭhāṃ bhakṣayāmīti
prāg astamayād ahaḥ saṃsthāpayanti
sūryo deva ity astamite juhoti
ekādaśinyāṃ pratipaśu yūpāṃś chindanti
upaśayaṃ dvādaśaṃ pātnīvataṃ trayodaśam
ekā yūpāhutiḥ
joṣaṇena sametya paryañjanena samīyāt
evaṃ samānajātīyena sarvān anukrāmati paśūṃś ca
agnīṣomīyakāle yūpān ucchrayaty api vāgniṣṭhaṃ śvo bhūta itarān
agreṇāhavanīyaṃ parilikhati
dakṣiṇam agniṣṭhāt parilikhyottaraṃ parilikhati
etena dharmeṇa vyatyāsam
udagapavargā yūpā dakṣiṇāpavargāḥ paśavaḥ
sphyena parilikhati
rathākṣamātrāṇi yūpāntarālāni
tiraścāntaṃ saṃminoti
evaṃ saṃmitā bhavanti
añjanādi parivyayaṇāntam agniṣṭhāntaṃ saṃminoti
yadi śvo bhūte samānam
atha cet pūrvedyur añjanena sametyocchrayaṇena samīyāt
samasyāgniṣṭhasya raśane parivyayatītareṣāṃ ca dve dve
samāse samāgniṣṭhe pariṣyaty abhi vā tā vasaty agniṣṭhavarjam
yaṃ kāmayeta pitṛloka ṛdhnuyād iti brāhmaṇavyākhyātam
dakṣiṇasmāt pakṣād dakṣiṇataḥ prāñcam upaśayaṃ nidadhāti idam aham amumāmuṣyāyaṇam amuṣyāḥ putram indra pāśenābhinaṃsyāmīti yūpaṃ raśanayābhinaṃsyati
idam aham amum āmuṣyāyaṇam amuṣyāḥ putram indra vajreṇābhinidadhāmīti yūpāgraṃ svaruṇābhinidadhāti
tūṣṇīm anabhicarataḥ
samān minuyāt pratiṣṭhākāmasya
trīn madhyataḥ samān paśukāmasya
vyatiṣajed itarān
agniṣṭhaṃ varṣiṣṭham indriyakāmasya grahaśeṣāṃś ca saṃminoti
yau tābhyām anantarau tāv agniṣṭhasya samau
edyaṃtānāt saṃminoty agniṣṭhāṁ hrasīyasa itarān yadi kāmayeta ojīyasī syād abalīyaḥ kṣatram iti ye dakṣiṇato 'gniṣṭhāt tān varṣīyasaḥ kuryāt
unnatāṁ saṃminoti
āśvinaṃ gṛhītvā yūpāt sanādyagniṣṭhadaivaṃ dāyaṃ raśane dve dve same ekaikaṃ parivīya kṛṣṇaśīrṣam āgneyam agniṣṭhe meṣīṃ sārasvatīm uttarasmin saumyaṃ babhruṃ dakṣiṇasmin
vyatiṣajed itarān
śyāmaḥ pauṣṇaḥ śitipṛṣṭho bārhaspatyaḥ piśaṅgo vaiśvadevo vṛṣṇir aindraḥ kalmāṣo mārutaḥ saṃhita aindrāgno 'dhorāmaḥ sāvitraḥ petvo vāruṇaḥ
vāruṇaṃ dakṣiṇārdhyam
upaśayāya paśuṃ nirdiśaty āraṇyam
sugalas te 'yaṃ paśur iti vā
yaṃ dviṣyāt taṃ brūyād asau te paśur iti
ṣāmatrāhe mitrāhe dvayor dviṣaḍbahuṣu bahuvatī
amum iti yatra syāt tatra bahutvaṃ nigamayeta
ye paśvabhidhāyinaḥ śabdāḥ paśvaṅgānyubhipatā pitā mātā bhrātā sakheti vyūhati
havirbarhir vāṅ manaḥ prāṇaś cakṣuḥ śrotraṃ tvag asur unmeti
apākaraṇau dvau darbhāv ekā śākhā
pratipaśu śastraṃ vapāśrapaṇī
sarvān anvārabhya śāmitraṃ nayanti pratipaśv adhvaryavo 'nvārambheṇa vapoddharaṇe vapāśrapaṇe ca sakṛd ādityopasthānaṃ pravrajanamantraś ca
ekavyaṃ pāśān anupraharati tṛṇāgrāṇi vapāśrapaṇīḥ svarūṃś ca
ekaḥ paśupuroḍāśaḥ samānadevateṣu pratipaśu nānādevateṣu
āvartate manotā
ekādaśa juhūr utpādyāvadānenānukramya caraṇenānukrāmati
yady ekā juhūr bhavati pratidevataṃ paśubhiḥ pracarati
ekasminn ardharce sarveṣāṃ yājyāyā vasāhomaṃ juhoti
samāsicya digghomam
tato vaneṣṭhvā
gudādīnāṃ jāghanīnāṃ sarveṣāṃ pradhānam
anubandhyāyā hutāyāṃ vapāyām agreṇa śālāmukhīyaṃ prāgvaṃśe pātnīvataṃ saṃminoti
paurṇamāsikī vediḥ
pāśukāny ājyāni
adhonābhim acapālam
anavastīrṇo yūpāvaṭaḥ
tasmin sāṇḍaṃ tvāṣṭraṃ sakalam upākaroti
āvedanavelāyāṃ tvaṣṭāraṃ vanaspatiṃ cāvāhayati paryagnikṛtam utsṛjya yāvanti paśor avadānāni tāvatkṛtva ājyasyāvadāyāpraiṣaṃ tvaṣṭāraṃ vanaspatiṃ ca yajati
api vā paryagnikaraṇāntaṃ karoti
sautrāmaṇiṃ somavāminaḥ somābhivyajanasya rājasūyenābhiṣiṣicānasya bhūtikāmasya jyogāmayāvino 'nnādyakāmasya paśukāmasya bhrātṛvyavato 'bhiśasyamānasya vā
sīsena klībācchaṣpāni kṛṣṇena tasarapakṣmaṇā somavikrayiṇo vā krīṇāti
gārhapatya odanaṃ śrapayitvā lājān saṃsṛjyā tokmaṃ nagnahurlājā māsaram iti
svādvīṃ tvā svāduneti śaṣpaiḥ surāṃ saṃsṛjati
somo 'sya aśvibhyāṃ pacasveti kakubhyāṃ samavadadhāti
tisro rātrīḥ saṃhitā vasati
tisṝṇāṃ pāre paśubandhaḥ
praṇīte 'gnau dakṣiṇato 'gner dakṣiṇasmin vedyaṃse praṇayaty api vā paryagnikaraṇāntaṃ kṛtvā tad evolmukam upasamādadhyāt
tasya śeṣaṃ paśuśrapaṇaṃ hareyuḥ
sanneṣv ājyeṣu surām abhyudānayanti
brāhmaṇasya mūrdhan sādayitvā droṇe vālaṃ vitatya surām atipāvayati punātu te parisrutam iti
pratyaksoma iti somātipavitasya
agreṇa dakṣiṇāgniṃ sikatānāṃ kharaḥ
tasmin pālāśam āśvattham audumbaraṃ naiyagrodham iti pātrāṇi
teṣu kuvid aṅgeti surāgrahān gṛhṇāty upayāmagṛhīto 'sy achidrāṃ tvāchidreṇety āśvinaṃ gṛhītvā kuvalasaktubhiḥ śrīṇāti
siṃhāv adhvaryur dhyāyati
sārasvataṃ dvitīyaṃ pratiprasthātā
karkandhusaktubhir vyāghralomaiś ca śrīṇāti
vyāghrau pratiprasthātā dhyāyati
indrāya sutrāmṇe tṛtīyaṃ yajamānaḥ
badarasaktubhiḥ śrīṇāti
vṛkau yajamāno dhyāyati
eṣa te yonir amuṣmai tvety āyatane yathāsthānaṃ sādayati
yūpaṃ saṃmīya paśūn upākaroty āśvinam ajaṃ sārasvatīṃ meṣīm aindraṃ vṛṣabhaṃ vṛṣṇiṃ vā
bārhaspatyaṃ caturthaṃ somātipavitasya
indrāya sutrāmṇa ekādaśakapālaḥ savitre 'ṣṭākapālo vāruṇo yavamayaś carur iti paśupuroḍāśān nirupya grahaiḥ pracarati
āśvinam adhvaryur ādatte sārasvataṃ pratiprasthātaindraṃ yajamānaḥ
aśvibhyāṃ sarasvatyā indrāya sutrāmṇe somānām anubrūhi
aśvibhyāṃ sarasvatyā indrāya sutrāmṇe somān prasthitān preṣyeti saṃpreṣyati
vaṣaṭkṛtānuvaṣaṭkṛte hutvābhiṣekābhigrahaṇādi paśūnāṃ ca vasayā kṣatrasya yonir asīti sāryeṇa dhimāstam āsandīm āstīrya dakṣiṇata āhavanīyasya nidadhāti syonāsi suṣadeti
suṣadām āsīdety ārohantam anumantrayate
niṣasāda dhṛtavrata iti rūḍhāya vyāghraviṣṭadivetiṃ cābhiṣicyamānaṃ sāma gāyaty aindryāṃ bṛhatyāṃ saṃśravase viśravase satyaśravase śravasa iti
nidhanam upayanti
sāma gāyati dvir vā svāhākaroti
devasya tvety abhiṣekam ādāya trayā devā iti yajamānam īkṣamāṇo juhoti
prathamās tvā dvitīyair ity abhiṣiñcati
bhūḥ svāhety āhavanīya āhutiṃ juhoti yathā rājasūye
śiro me śrīr iti yathārūpaṃ gātrāṇi saṃmṛśati
lomāni prayatir iti pūrṇāhutiṃ juhoti
jaṅghābhyāṃ padbhyām ity avarohati
dvātriṃśataṃ gā dadāti vaḍavāṃśca sakiśorān
yad devā devaheḍanam iti tisṛbhir avabhṛtham eṣyann āhutiṃ juhoti
dhāmno dhāmnaḥ
yad grāma iti mārjayate
pavitram asīty avabhṛthe snātvod vayaṃ tamasas parīty ādityam upasthāyāpo adyānvacāriṣam iti samidha āharanti
edho 'sy edhiṣīmahīti samidādhānaḥ
samāvṛtad iti pūrṇāhutiṃ juhoti
yadā pipeṣa mātaraṃ putraḥ pramudito dhayan
etat te agne anṛṇo bhavāmy ahatau pitarau mayā
surāvantam ity uttarasminn agnau payograhān juhvati
yas te rasa iti dakṣiṇasmin surāgrahān
samavanīyādhvaryuḥ pratiprasthātāgnīdhra ity āśvinaṃ bhakṣayanti brahmā hotā maitrāvaruṇa iti sārasvatam aindraṃ yajamānaḥ
yam aśvinā namucer iti payograhān bhakṣayanti
yad atra śiṣṭam iti surāgrahān samavanīya dakṣiṇasmād agner dakṣiṇā trīn aṅgārān udūhya sucaryābhijuhoti
pitṛbhyaḥ svadhāyibhyaḥ svadhā namaḥ
pitāmahebhyaḥ svadhāyibhyaḥ svadhā namaḥ
prapitāmahebhyaḥ svadhāyibhyaḥ svadhā nama iti
akṣan pitaraḥ
amīmadanta pitaraḥ
pitaraḥ śundhadhvam ity apo ninayati
tena dharmeṇa surāṃ vikṣārayati vālam antardhāyorṇāsūtraṃ vā tvaṃ soma pracikita iti dvādaśa punantu mā pitara iti dvādaśa catasro 'nyāsāṃtaśroṇyāsāṃ vyatyāsam ṛtvijaḥ sarve sravantīm anumantrayante
aindrasyāvadānaiḥ prathamaṃ pracarati jaghanyam āśvinasya
paśupuroḍāśaiḥ pracarya paśubhiḥ pracarati
purastāt sviṣṭakṛto rasaṃ juhoti dvātriṃśatā śṛṅgaśaphaiḥ sīsena tantram iti ṣoḍaśa dvayor dvigrāham ekaikaṃ vā juhoti
hutvā pātryāṃ saṃpātān avanayati
abhiroti saṃskṛtām anvahaṃ parīto ṣiñcatā sutam iti payasā pariṣiñcaty ekasyā dugdhena prathamāyāṃ vyuṣṭāyāṃ dvayor dvitīyasyām
adityai ghṛte carur aindraśca prathamaṃ vyudānayati
na mūrdhani sādayati
tena dharmeṇa surām atipāvya brahma kṣatram ity ūrṇāsūtreṇa payo 'tipāvayati
tathāvekṣate
dve dve vāyavye
teṣu kuvid aṅgeti payograhān gṛhṇāty upayāmagṛhīto 'sy acchidrāṃ tvāchidreṇeti yathādevatam
vrīhisaktubhir āśvinaṃ śrīṇāti yavasaktubhiḥ sārasvataṃ godhūmasaktubhir aindraṃ śyāmākasaktubhir upavākasaktubhir itarān
śyenapatreṇa parimārjanam
eṣa te yonis tejase tveti prathamaṃ sādayati vīryāya tveti dvitīyaṃ balāya tveti tṛtīyam
nānā hi vām iti surāgrahān gṛhṇāty upayāmagṛhīto 'sy āśvinaṃ teja iti prathamaṃ sārasvataṃ vīryam iti dvitīyam aindraṃ balam iti tṛtīyam
eṣa te yonir modāya tveti prathamaṃ sādayaty ānandāya tveti dvitīyaṃ mahase tveti tṛtīyam
somo rājety anuvākena grahān upatiṣṭhate
te paśavo bārhaspatyavarjam
tvagrasthāśvino 'jaḥ
te paśupuroḍāśāḥ
te grahaiḥ pracaranti dvābhyāṃ dvābhyām ekaikaḥ
samānaḥ saṃpraiṣaḥ
āśvinasya sārasvatena yajati sārasvatīm aindrasyāśvinena
samavanīya hotādhvaryuḥ parikrītau yad atra śiṣṭam iti bhakṣayataḥ
yadi na bhakṣayatāṃ dve srutī iti valmīkavapāyām avanayed agnau vikṣārayeta brāhmaṇo vā prāśnīyād yajamāno vā svayaṃ bhakṣayet
ye bhakṣayanta iti tisṛbhis tisra āhutīr juhoti
kumbhīṃ śatātṛṇṇām adhy adhi dakṣiṇam agniṃ kṛtvā tasyāṃ surāṃ vikṣārayati hiraṇyam antardhāya
tvaṃ soma pracikita iti tāsāṃ tisṛbhis tisṛbhir ekaiko 'numantrayate purastād adhvaryur dakṣiṇato brahmā paścāddhotottarata āgnīdhraḥ
pitaro mādayantāṃ vy aśema devahitaṃ yad āyur iti sarve sravantīm anumantrayante
aindrasyāvadānaiḥ prathamaṃ carati jaghanyam āśvinasya
paśubhiḥ pracarya paśupuroḍāśaiḥ pracarati
sahasviṣṭakṛdiḍaṃ paśūnāṃ paśupuroḍāśānāṃ ca
ṛṣabho dakṣiṇā sṛtvarī ca vaḍavā
saṃsthite māsaraiḥ śūlaiś cāvabhṛthaṃ yanti yathā varuṇapraghāseṣu
māsarāṇi puroḍāśasthāne
caruṇā pracarya hṛdayaśūlān upacaranti
kaukilyāṃ te kāmā ye pūrvasyām anye ca tejaskāmasya vīryakāmasya balakāmasya naryāṇi trīṇi
tena dharmeṇa surāṃ saṃska
yad āpipeṣa mātaraṃ putraḥ pramudito dhayan
etat te agne anṛṇo bhavāmy ahatau pitarau mayā
anṛṇo devānām anṛṇaḥ pitṝṇāṃ manuṣyāṇām anṛṇo bhavāmi yad akṣavṛttaṃ saṃskarādīṣṭa sarvasmād anṛṇo bhavāmīti hutveṣṭiṃ nirvapati
adityai ghṛte caruḥ
saṃsthitāyām indrāya vayodhase paśur ṛṣabho dakṣiṇā dhenur adityā
vatsaṃ pūrvasyāṃ dadāti mātaram uttarasyām
prathamo 'nuvākaḥ prathamasya paśubandhasyāprīḥ
ā carṣaṇiprā iti ṣaḍarcaṃ yājyānuvākyāḥ
dvitīyo 'nuvākaḥ prayājapraiṣāḥ
tṛtīya āprīḥ
caturthasya tisro vapāyās tisraḥ paśupuroḍāśānām
tāsāṃ prathamām anūcya madhyamayā yajen madhyamām anūcyottamayā yajed uttamām anūcya prathamayā yajed iti vyatiṣajet
avadāneṣu saptamaḥ
grahāṇām anuvākyā uttaraḥ praiṣā uttarā yājyottarās tisro 'vadānānām uttamaḥ sviṣṭakṛtaḥ pañcamo 'nuyājapraiṣā vāyodhasasya kavādvāyo vasāṃ praiṣān adhīmahi
tasyottamas tv āprīr uttamo yājyānuvākyā uttamo yājyānuvākyā
rājño rājasūyaḥ
agniṣṭomeneṣṭvā caitryāṃ paurṇamāsyāṃ saptarātrasya purastād iṣṭiṃ nirvapati
anumatyā aṣṭākapālaṃ nirvapati
ye pratyañcaḥ śamyām atiśīyante tan nairṛtam ekakapālam
ubhau saha śṛtau kurvanti
nairṛtena pūrveṇa pracaranti
vīhi svāhāhutiṃ juṣāṇa iti gārhapatye hutvā dakṣiṇā paretya svakṛta iriṇa ekolmukaṃ nidhāya visraṃsikāyāḥ kāṇḍābhyāṃ nairṛtaṃ juhotyaṅguṣṭhābhyāṃ vā juṣāṇā nirṛtirvetu svāheti
vāsaḥ kṛṣṇaṃ bhinnāntaṃ dakṣiṇā
svāhā mano ya idaṃ cakāreti gārhapatye hutvānumatena pracaranti
dhenur dakṣiṇā
atha ya udañcaḥ śamyām atiśīyante tān udaṅ paretya valmīkavapām udrujya śuktyābhijuhoty idam aham amuṣyāmuṣyāyaṇasya kṣetriyam avayaja iti
tenaiva loṣṭenāpidadhāti idam aham amuṣyāmuṣyāyaṇasya kṣetriyam apidadhāmīti
śvo bhūta ādityebhyo bhuvadvadbhya iti ghṛte caruḥ
pañcāgrāyaṇaṣaṣṭhyai sarasvatyai caruḥ sarasvate dvādaśakapāla iti mithunau gāvau dakṣiṇā
saṃvatsaraṃ cāturmāsyair yathāvihitam iṣṭvendraturīyeṇa yajeta
sāyaṃ pañcedhmīyena
apāṃ nyayanād apāmārgān āharanti
tānt saktūn kṛtvā dakṣiṇā paretya svakṛta iriṇa ekolmukaṃ nidhāya parṇamayena sruveṇa juhoti devasya tveti
hataṃ rakṣo 'vadhiṣma rakṣa iti hutvānunigadati
vāso dakṣiṇā
āhavanīyaṃ caturdhā pratidiśaṃ vyūhati madhye pañcamam
ye devāḥ puraḥsada iti paryāyair juhoti madhye pañcamena
idam ahaṃ rakṣo 'bhisamūhāmīti samūhyāgnaye puraḥsade svāheti paryāyaiḥ pradakṣiṇaṃ juhoti madhye ca
rathaḥ pañcavāhī dakṣiṇā
ābhir iṣṭibhir yajate 'numatyai carur iti pañca devikāhavīṃṣi
madhye caruṃ dhātre nirvapaty ante vā
paśukāmaṃ yājayed iti brāhmaṇavyākhyātam
antarāṇi trīṇi saha havīṃṣi pūrvaṃ triṣaṃyuktam
antarāṇi trīṇi dvitīyam
agnīṣomīya ekādaśakapāla indrāsomīya ekādaśakapālaḥ saumyaś carur babhrur dakṣiṇeti tṛtīyam
tair iṣṭvāgnaye vaiśvānarāya dvādaśakapālo vāruṇaś ca yavamayaś caruḥ prādeśamātraḥ
hiraṇyam aśvaś ca dakṣiṇā
yo jyogāmayāvī vadhyeta
bārhaspatyaś carur brahmaṇo gṛha ity ekādaśa ratnihavīṃṣi
mahiṣyā gṛhe pracarya bhāgaś carur vasinyā gṛhe vicittagarbhā paṣṭhauhī dakṣiṇā
nairṛtaś carur nirviṣṭatānāṃtvāryādyā parivandyatāyā gṛhe 'ṅguṣṭhaparvamātraṃ śrapayitvā svakṛta iriṇe pradare vā juhoti
bhāgadhātikaṃ bhāgadugham ity ācakṣate
tasya gṛhe pracaryādhvane svāheti chāṇuścatesya gṛhe juhoti
yathāsamāmnātam itarair nāmamantraiḥ pracarati
indrāyāṃhomuca iti dvividhe
maitrābārhaspatyam abhiṣecanīyasya dīkṣaṇīyā
svayaṃ rugṇāyā aśvatthaśākhāyāḥ pātraṃ bhavati
tasmin śvetāyāḥ śvetavatsāyā dugdhaṃ bhavati
tat svayaṃ mūrchati
svayaṃ mathyate
svayaṃ vilīnam ājyaṃ bhavati
ardhaṃ vedyāḥ kurvanty ardhaṃ svayaṃkṛtam
ardhaṃ barhiṣo dāty ardhaṃ svayaṃ dinam
ardham idhmasya chinatty ardhaṃ svayamāvapanam
mitrāya juṣṭaṃ bṛhaspataye juṣṭam iti nirvapanti
ye kṣodiṣṭhās taṇḍulās taṃ bārhaspatyaṃ caruṃ śṛtaṃ kurvanti
tatra tat pātram apidhāyājyam āsicya ye sthaviṣṭhās taṇḍulās tān āvapanti
ubhau saha śṛtau kurvanti
maitrān uttarādharau śrapayanti
maitreṇa pūrveṇa pracaranti
aśvo maitrasya dakṣiṇā śitipṛṣṭho bārhaspatyasya sā vā śvetā śvetavatsā
yasya rāṣṭraṃ śithiram iva syāt tam etena yājayen maitrābārhaspatyena
payasi vā saha maitrāvaruṇīm āmikṣāṃ saṃskurvanti
sārasvatyo vasatīvaryo bhārgavo hotā daśapeye
agnīṣomīyasya puroḍāśam anvagnaye gṛhapataya ity aṣṭau devasvo havīṃṣi nirvapati sarvapṛṣṭhāṃ cāgnaye gāyatrāyeti daśahaviṣam
purastāt sviṣṭakṛtaḥ savitā tvā prasavānām iti hastam anvārabhya japaty amuṣyāḥ putram iti yasyāḥ putro bhavaty amuṣyāṃ viśīti yasyā viśo rājā bhavati
atraivāvedanukramakramaṇam anu mantrān ity adhīyate
ukthyo 'bhiṣecanīyasaṃsthā
mādhyandinīyān savanīyān anu mārutam ekaviṃśatikapālaṃ nirvapati
śukrajyotiś ceti paryāyaiḥ kapālāny upadadhāti
dvātriṃśataṃ sahasrāṇi catustriṃśatam ayutaṃ vā dadāti
māhendrakāla āgnīdhre pavitrāṇi gṛhṇāti
devīr āpo apāṃ napād ity apo 'bhijuhoti
uttarottaraiḥ paryāyair homagrahāṇi sarvatra
vṛṣormir asīti pratīpasāraṇīnām
vṛṣaseno 'sīty anvīpasāraṇīnām
apāṃ patir asīti nadasya
aprahāvarīḥ sthety anupadāsīnāṃ sthāvarāṇām
parivāhiṇīḥ stheti nīvāhasya
ojasvinīḥ sthety atīrthe pravahantīnām
māndāḥ stheti kūpyānām
vrajakṣitaḥ stheti sthāvarāṇām
sūryavarcasaḥ stheti yā ātapati varṣati
sūryatvacasaḥ stheti yāsu paridṛśyate
marutām ojaḥ sthety apṛṣṭhe
vaśāḥ stheti pruṣvāṇām
śakvarīḥ stheti gomūtrasya
viśvabhṛtaḥ stheti payasaḥ
janabhṛta iti ghṛtasya
apām oṣadhīnām iti madhunaḥ
ṣoḍaśa gṛhītvā devīr āpo madhumatīr iti saṃsṛjati
anādhṛṣṭāḥ sīdatety antarā hotur dhiṣṇyaṃ brāhmaṇācchaṃsinaś ca sādayati
apo devīr ity abhimantryānibhṛṣṭam asīti śatakṛṣṇalaṃ rukmaṃ śatātṛṇṇam ādāya tena saha śukrā vaḥ śukreṇa punāmīti pūyovāvadito 'nuṣajaty astho gāyatryā trī rukmeṇotpūya pālāśam āśvattham audumbaraṃ naiyagrodham iti pātrāṇi teṣu rājasūyā ity apo vyānayati
rudra yat ta iti śeṣam āgnīdhrīye hutvā somā indra iti yajamānam āmantrayate
kṣatrasya yonir asīti tārpyaṃ yajamānaḥ paridhatte kṣatrasyolbam asīti kṣaumaṃ saṃśuddhaṃ kṣatrasya nābhir asīty uṣṇīṣam
madhutokmamiśram āśayati
pañcāśatā dakṣiṇam akṣy āṅkta ekapañcāśatā vāmam
abhyaktam udakaṃ sparśayati
āvitto 'gnir ity āvedayati
amuṣyāḥ putra iti vyākhyātam
eṣa te janate rājety anudiśati janatāyai
somo 'smākaṃ brāhmaṇānāṃ rājety upāṃśu japati
indrasya vajro 'sīti yajamānāya dhanuḥ prayacchati
śatrubādhanāḥ stheti tritvaśumṛdusukhāmbāṇavataḥ
tān pāta prāñcam ity abhimantrya mitro 'sīti dakṣiṇaṃ bāhum udyacchati varuṇo 'sīti savyam
hiraṇyavarṇam uṣasa ity udyatabāhuṃ tiṣṭhantam abhimantrayate
samāpratiṣṭhantam anvabhidhāvan diśa upatiṣṭhate samidham ātiṣṭheti paryāyaiḥ
somasya tviṣir asīti vyāghracarma viveṣṭyāsandyām āstṛṇāti
pratyastaṃ namuceḥ śira iti bahirvedi sate sīsaṃ paṇḍagāya pratyasyati
aveṣṭā dandaśūkā iti lohitāyasaṃ keśavāpāya
mṛtyoḥ pāhīti rajataṃ rukmam adhastād vyāghracarma vyapohati didivaḥ pāhīti haritaṃ rukmam upariṣṭād adhyūhati
agnaye svāheti paryāyair dvādaśa pārthāni hutvā mārutasya daivatena pracarati
somasya tvā dyumnenety enam āsandyām ūrdhvabāhuṃ tiṣṭhantam abhiṣiñcati pālāśena brāhmaṇa āśvatthena vaiśya audumbareṇa bhrātṛvyo yo janyo mitraṃ sa naiyagrodhena
rukmaṃ pratyañcaṃ siñcati
pālāśe śeṣān samavanīya kṛṣṇaviṣāṇayā vāsāṃsi visrasyendrasya yonir asīti vāsa upādatte
samāvavṛtrann iti samunmārṣṭi
indrasya vajro 'sīti ratham upāvaharati
mitrāvaruṇayos tveti yunakti
viṣṇoḥ kramo 'sīti ratham ākrāmati
marutāṃ prasave jayety āruhya japati
asāvi devaṃ goṛjīkamandho ny asminn indro januṣem uvoca
bodhāmasi tvā haryaśva yajñair bodhā na stomam andhaso madeṣu
iti triṣṭubhā brahmānveti
sṛtvā rājanyaṃ jināti
tasmai tām iṣum asyati
tad asyāmoghāyāstam abhūt
āptaṃ mana iti vṛttaṃ parigṛhya yāti
eṣa vajra iti patnyai dhanvārtniṃ prayacchati
upadadāti
iyad asīti rājataṃ rukmam abhimṛśati yuṅṅ asīti haritam ūrg asīty audumbaram
mitro 'sīti dakṣiṇaṃ bāhum avaharati varuṇo 'sīti savyam
sad asīti hastāv āmikṣāyām
paśūnāṃ manyur asi tad eva me manyur bhūyāt
namo mātre pṛthivyā iti vārāhī upānahā abhyavarohati
prati tyannāma rājyam adhāyīti nimṛṣṭe
taṇādhītā sam āsandīm āsthāya dakṣiṇata āhavanīyasya nidadhāti syonāsi suṣadeti
viṣṇoḥ krāntam asīty āsandyai krāmati
syonam āsīda suṣadām āsīdety ārohantam anumantrayate niṣasāda dhṛtavrata ity ārūḍham
agnaye svāheti rathavimocanīyaṃ juhoti
haṃsaḥ śuciṣad ity ādadhāti
saha sārathinā ratham ādadhāti
āhitād avarohati
brahmāṃs tvaṃ brahmāsīti yajamāno 'dhvaryum āmantrayate brahmāṇaṃ hotāram udgātāram
savitāsi satyasava iti paryāyaiḥ pratyāhuḥ
eṣa vajra iti brahmā sphyaṃ rājñe prayacchati rājā pratihitāya pratihitaḥ senānye senānī saṃgrahītre saṃgrahītā sūtāya sūto grāmaṇye grāmaṇīr akṣāvāpāya
tena sphyenādhidevanaṃ kurvanti
tatra paṣṭhauhīṃ vidīvyante brāhmaṇo rājanyo vaiśyaḥ śūdraḥ
odanaṃ rājā pratiśrāvayati
brāhmaṇaś catuḥśatam akṣān apacchidyodbhinnaṃ rājña iti rājñe prayacchati
tad rājā kṛtaṃ vicinoti
tataḥ pañcākṣān prayacchann āha diśo abhyabhūd ayam iti
kṣetraṃ dadāti
varaṃ vṛṇīte
maṅgalyanāmno hvayati suślokāḥ sumaṅgalāḥ satyarājāna iti
ṛco gāthāś ca hotā śaṃsati hiraṇyakūrca āsīnaḥ
hiraṇyakūrce hiraṇyakaśipuni vāsīno 'dhvaryuḥ pratigṛṇāti om ity ṛkṣu tatheti gāthāsu
paridhānīyāṃ sampādya maitrāvaruṇyāmikṣayā pracarati
sahasviṣṭakṛdiḍaṃ mārutasya ca
atraiva rukmau dadāti
abhiṣekaśeṣaṃ gārhapatya iti pratihitasya vayaṃ syāma patayo rayīṇām iti japitvā
samānam āvabhṛthāt
apāṃ naptre svāhety apām ante 'vabhṛthe juhoty ūrjo naptra iti darbhastambe valmīkavapāyāṃ vāgnaye gṛhapataya iti gārhapatye
aindrī sūtavaśānubandhyā
naivāraḥ paśupuroḍāśaḥ
pātrīsthāne sūnāyā adhi catuṣpadyā nirvapati
paścāt prāgvaṃśasya vihāraṃ vihṛtya sāvitro 'ṣṭākapāla itiprabhṛtayaḥ sapta saṃsṛpaḥ
tābhir anvahaṃ yajate
pūrvasyāḥ pūrvo 'parasyā gārhapatyaḥ
prāgvaṃśe tvāṣṭraḥ
tasmin saṃsthite daśapeyāya dīkṣate
na keśaśmaśru vapati
apsudīkṣā śvetān dvādaśa puṇḍarīkāṃś ca yajamāno badhnīte
sadyo jātaṃ visṛjati
sadyo rājānaṃ krīṇāti daśabhiḥ sāṇḍair vatsatarair nityaiś ca
purastād upasadām āgneyam aṣṭākapālaṃ nirvapen madhye saumyam upariṣṭād vaiṣṇavam
agniṣṭomo daśapeyasaṃsthā
śataṃ brāhmaṇāḥ somaṃ pibanti daśa daśaikaikaṃ camasam
daśa pṛcchati kaste pitāmahaḥ kaste pitāmaha iti striyaś ca
yeṣāṃ daśasu na mīmāṃseraṃs ta ṛtvijo yasarpiṇaś ca pivā kiṃ brāhmaṇasyety uktvā prasarpati
dakṣiṇākāle rukmo hotuḥ srag udgātuḥ prāveṣā adhvaryor iti brāhmaṇavyākhyātam
sāṇḍas trivatso grāvastuto vatsatary unnetur ajaḥ subrahmaṇyasya
na prasarpakebhyo dadāti
śrāyantīyaṃ brahmasāma
abhiṣecanīyadaśapeyau vatsatarāpavargau
pūrṇamāsyā yajanīye 'hany abhiṣecanīyāya dīkṣate
dvādaśa māsān dīkṣito bhavati
upasatsu nāśnāti
tisra upasadaḥ
caturthyāṃ saumyamahaḥ
tad ahaḥ saṃsṛpāṃ prathamāṃ daśamyām uttamām
sā prathamā daśāhāni yasyopasadaḥ
trayodaśyāṃ saumyam ahas tad ahar diśām aveṣṭibhiḥ
vaiṣṇavād uttarāṇi pañca havīṃṣi
tatra brāhmaṇo yajeta bārhaspatyaṃ madhye nidhāyāhutim āhutiṃ hutvābhighārayet
annakāmo yajeteti brāhmaṇavyākhyātam
sāyaṃ pūrvāḥ prayuja uttarāṇi havīṃṣi
dakṣiṇo rathavāhanavāho dakṣiṇā
ṣaḍ uttarāṇi prātaḥ
savyo rathavāhanavāho dakṣiṇā
paurṇamāsyām agnihotraṃ juhoti
saṃvatsaram agnihotraṃ hutvā keśavapanīyāya dīkṣate
pratīcīnastomo 'tirātraḥ ṣoḍaśikaḥ saṃsthā
anubandhyāyāṃ hutāyām agnicayavad dakṣiṇasyāṃ vediśroṇyām āsandyām āsīnasya ye keśinaḥ prathame sattram āsateti pravapati
tasmin saṃsthite paśubandhena yajate
mārutī pṛśniḥ paṣṭhauhī garbhiṇy ādityājā malihā garbhiṇī
savitre prasavitra iti satyadūtās trīṇi havīṃṣi
daṇḍa upānahau śuṣkadṛtir iti dakṣiṇā dūtāya prayacchati
paśubandhena yo yajate yo 'sya sadyantajātīyo rājā tasmai prahiṇoti
abhyaṣikṣi rājābhūm
asmy aham aha iti
vyuṣṭidvirātreṇa yajate
agniṣṭomaḥ prathamam ahar āyuratirātra uttaram
kṣatrasya dhṛtim āgniṣṭomeneṣṭibhir yajeta devikābhir devasūbhir vaiśvānaravāruṇyā sautrāmaṇyā sautrāmaṇyā
rājā vijityāśvamedhena yajeta
puṇyanāmadheyaṃ devayajanam adhyavasyati
ṛṣabhas tūparaḥ sarvarūpaḥ
tena prājāpatyena
yadatyāmantaṃ giriridadāya parivaheyus tatra yajeta
amāvāsyāyāṃ brahmaudanaṃ śrapayati pūrvasyām
uttarasyāṃ paryagnikṛtvā keśaśmaśru vāpayitvāhataṃ vāsa ācchādyāhavanīye vaitasaṃ kaṭam upasamādhāya namaskārair upatiṣṭheta draṣṭre nama upadraṣṭre namaḥ khyātre nama ity upasthānāny adhīyate
hiraṇyagarbha ity aṣṭau pūrṇāhutīr hutvāstamayam anu vācaṃ yacchati
rātrīṃ vāgyato bhavati
apadātīn ṛtvijaḥ samānayanti
catuṣṭayīṣv apsu brahmaudanaṃ śrapayati
taṃ mahartvijaḥ prāśnanti
tebhyaḥ śatamānaṃ dadāti
dvādaśāratniṃ raśanāṃ trayodaśāratniṃ vā mauñjīṃ darbhamayīṃ vā brahmaudane paryastām imām agṛbhṇann ity aśvābhidhānīm ādāyābhidhā asīty aśvam abhinidadhāti kṛṣṇapiśaṅgaṃ trihāyaṇaṃ somapaṃ somapayoḥ putram
svagā tvā devebhya iti brahmāṇam āmantrayate
taṃ badhāna devebhya iti brahmā pratyāha
śataiḥ saha prokṣati purastād adhvaryur dakṣiṇato brahmā paścāddhotottarata udgātābhiṣekyāṇāṃ rājaputrāṇāṃ śataiḥ sahādhvaryū rājñāṃ brahmā sūtagrāmaṇīnāṃ hotā kṣattṛsaṃgṛhītṝṇām udgātā
prajāpataye tvā juṣṭaṃ prokṣāmīti paryāyaiḥ
sarve pañcamena
yaḥ pitur anujāyāḥ putraḥ purastād aśvaṃ tīrthāya nayati yo mātur anujāyāḥ putraḥ sa paścād anveti
saidhrakaṃ musalam ādāya pauṃścaleyaḥ paścād anveti
anunayanti śvānaṃ caturakṣam
tīrthānte padato 'bhyaśvasya nayati
yo arvantaṃ jighāṃsatīti pauṃścaleyo musalena śvānaṃ hanti
paro martaḥ paraḥ śveti śvānam aśvasyādhaspadam apaplāvayati
utkrāmantam aśvam aiṣīkeṇodūhenodūhati
vetasaśākhānubaddhā bhavati
agnaye svāhety anuvākam āvartayann aśvaṃ mārjayanty aśvastokyābhiḥ
vibhūr mātrety aśvam avasṛjati
devā āśāpālā iti paridadāti
śataṃ talpyā rājaputrāḥ kavacino 'nivartayanto 'śvaṃ rakṣanti tridaśānuparikṣiṇaḥ kṛtvā
yady aśvasya tāsāṃ ca śaṅketāgnaye 'ṃhomuca iti mṛgāreṣṭim aśvasya vere nirvapati
purastāt sviṣṭakṛto hiṃkārāya svāhety anuvākenāśvacaritāṃ juhoti
sāvitro 'ṣṭākapālaḥ pūrvāhṇe savitre prasavitra ekādaśakapālo madhyandine savitra āsavitre dvādaśakapālo 'parāhṇe
saṃsthitāsu pariplavam ācaṣṭe hotā hiraṇyaphalaka āsīnaḥ
hiraṇyaphalake kaśipuni vāsīno 'dhvaryuḥ pratigṛṇāti om ity ṛkṣu tatheti gāthāsu
paridhānīyāṃ sampādya brāhmaṇo vīṇāgāthī gāyatīty adadā ity ayajathā ity adaḥ kalpam akarod iti miśrās tisro gāthāḥ
sāyaṃ juhotīha dhṛtir iti paryāyaiḥ
rājanyo vīṇāgāthī gāyatīty ayudhyathā ity amuṃ saṃgrāmam ajayat
ado vīryam akarod iti miśrās tisro gāthāḥ
iṣṭiprabhṛtigāthāś ca
sakṛdaśvacaritāṃ juhotīṣṭir eva brāhmaṇagānaṃ ca
ekādaśe māsi sāvitraṃ pratyukhāsambharaṇaṃ kriyetāmāvāsyāyāḥ saṃvatsaraḥ
tamāsamāpyati jyotsnasya yad rātraṃ tribhiḥ sāvitram iti juhoti
vīṇāgāthibhyāṃ śate dadāty anasī ca yukte
saptamyām asaṃprāhatyāśvavāyāṃ vaḍabāyāṃ saptamyāṃ pañca paśuneṣṭvā ṣaṣṭhyāṃ dīkṣate
traidhātavyān iti rātrasya dīkṣaṇīyā
samānam ā dīkṣāhutibhyo bhuñjīta
catasra ādhvarikīḥ saptāhaṃ juhoti kāya svāheti cārdhānuvākasya miśramiśrān anvahaṃ pūrṇāhutivarjam
ādhvarikīr hutvākūtam agnim iti ṣaḍāgnikīr juhoti śeṣaṃ cāśvamedhikīnām ante pūrṇāhutīnām
ā brahmann iti brahmaiṣāṃ pravartyamānam anumantrayate
paurṇamāsī prathamā dīkṣāṇām ekādaśī vāparapakṣasya catasro 'vaśiṣyante
tā upasado 'ṣṭau cottarasya pakṣasya navamadaśamaikādaśam iti saumyāny ahāni
tristāvā vediḥ
ekaviṃśatir yūpā rājjudālo 'gniṣṭha ekaviṃśatyaratniḥ pautudravāvamitaḥ
itareṣāṃ vā ṣaṭ pālāśān ṣaḍ bailvān saṃminoti yathaikādaśinā
agnīṣomīyasya paśupuroḍāśam anv agnaye gṛhapataya ity aṣṭau devasvo havīṃṣi nirvapati sarvapṛṣṭhāṃ cāgnaye gāyatrāyeti daśahaviṣam
agniṣṭomaḥ prathamā saṃsthā
patnīsaṃyājānte saṃsthite 'stamite 'nnāni prajuhvati
yady asaṃsthimaty ubhau ced ekādaśaḥ saṃsthāpayed ekadeśo 'nnāni juhuyāt
sakalātho jānā kusumasarpiḥ payoguḍān mṛṣṭaśāntikaraṇāni pṛthukāni madhvāpam iti khādiraiḥ sruvaiḥ pratyannaṃ juhuyāt
ā brahmann ity anuvākenājyaṃ sarvam itaraiḥ
ekasmai svāhā dvābhyāṃ svāhety aikonaśatād dvābhyāṃ svāhā tribhyaḥ svāhety aikaśatād ayugbhir ājyaṃ juhvati yugmair annāni
etena dharmeṇārabhya māṣṭrābhyo nābhya upakrametānavasthed aśvo daśabhyaḥ svāhā viṃśataye svāheti daśābhyāsenā pañcāśataḥ
pañcāśatprabhṛtyājyaṃ juhvati pañcāśate svāhā śatāya svāhā dvābhyāṃ svāheti śatābhyāsenā sahasrāt
sahasrābhyāsenāyutāt
ayutābhyāsenā prayutāt
prayutāya svāhā niyutāya svāhā parārdhāya svāhā dhenavatsate svāhā vivasvate svāhā
vyuṣṭyai svāhā vyuṣṭāyām
udeṣyate svāhodeṣyaty udyate svāhodyaty uditāya svāhodite
sarvasmai svāhā svargāya svāhety antato hutvātiriktam annam aśvāya nidadhāti
ukthyaḥ śākvarapṛṣṭho madhyamam ahaḥ
upāṃśvantaryāmayoḥ pātre prayujya mahimnoḥ pātre prayunakti sauvarṇarājate
āgrāyaṇasthālīṃ prayujya prājāpatyādyapātraṃ prayunakti
upāṃśvantaryāmau gṛhītvā mahimānau gṛhṇāti hiraṇyagarbha iti dvābhyām
rukmapratihitenādyena tam ānayati
jyotir yajñasya pavate madhu ghṛtaṃ pitā devānāṃ janitā vibhūvasuḥ
tasyādadhātu ratnaṃ svadhayor apīcyaṃ madintamo matsara indriyo rasaḥ
ity aśvasya grīvāsu rukmaṃ pratimucya śyeno 'si gāyatra iti pavamānānumantraṇenāśvasya puccham anvārabhante
agnir vṛtrāṇi jaṅghanad iti pavamānaṃ yanty āstāvaṃ prāñcaḥ
udgātāram aparuṇaddhi udgātar niṣkeṇa tvā śatapalenāparuṇadhmīti
tam aparudhyartvijo 'parundhanti
aśvāyoparundhanti vaḍabāḥ
saṃkrandayaty aśvavaḍabam
aśvenāstāvam ākramayanti
aśvākrānta ārciṣyānupayacchanti
udgātāram upahvayate udgātar niṣkeṇa tvā śatapalenopahvayāmīmāṃ devatām udgāyantīm anūdgāyeti
stute śatamānam udgātre dadāti
sopaśayān yūpān saṃmīya paśūn upākaroti
aśvas tūparo gomṛgas te prājāpatyā agniṣṭhe
kṛṣṇagrīva āgneyo lalāṭa ity aśve paryaṅgyāḥ
sauryayāmau śvetaś ca kṛṣṇaś ca pārśvayoḥ
sauryaṃ śvetam uttarato yāmaṃ kṛṣṇaṃ dakṣiṇataḥ
vāyavyaḥ śvetaḥ pucchā indrāya svapasyāya vehad vaiṣṇava iti
babhrur aruṇababhrur ity anuvākair yathādevatam upākaroti jānapadībhiḥ saṃjñābhiḥ pratiyajñāṃśe vatsavatyā iti samāntarān u vaḥ kihā iti vākaināṃ puṃsasṛṣṭā iti vaikathitām utsṛṣṭā
tryavaya ity ardhahāyanā dityavāha iti dvihāyanā nyaṃ vāhayati bhrāparāgnyavyaya iti trihāyanāḥ
turyavāha iti caturhāyanāḥ
paṣṭhavāha iti pañcavarṣāḥ
dhūmrā vasantāyety anuvākābhyām anvahaṃ paśubandhair iṣṭvā somānām āhareta
vasantāya kapiñjalān ity ekaviṃśatyanuvākair āraṇyān upākaroti kumbheṣu pannagān īṣajalajarāsu hastinaḥ pañjareṣu nakhino daṃṣṭriṇaś ca
yūpeṣu grāmyān paśūn niyunakty antarāleṣv āraṇyān dhārayanti
vetasaśākhayā prājāpatyān upakaroti plakṣaśākhāgreṇetarān
yuñjanti bradhnamityaśvaṃ yunakti
yuñjanty asya kāmyeti rathaṃ yunakti
ketuṃ kṛṇvann iti dhvajam upakarṣati
jīmūtasyeveti varmādhyūhate
dhanvanā gā iti dhanur ādatte
vakṣyantīveti jyām abhimantrayate
te ācarantīti dhanor ārtnīm
bahūnāṃ pitetīṣudhim
rathe tiṣṭhann iti sārathim
tīvrān ghoṣān ity aśvān
vanaspate vīḍvaṅga ity ārohati
svāduṣaṃsada ity āruhya japati
ahir iveti talaṃ baddhvā japati
kāśām ādāyārvāsi saptir asīty aśvān saṃkṣipati
āśvāsayati
dundubhīn āghnanty āmūr ajeti
yad vāto 'pa ity aśvenāpo 'vagāheta
etaṃ stotar ity āvartayati
vi te muñcāmīti vimuñcati
patnyo 'bhyañjanti vasavas tvāñjantv iti kāsāmbavena mahiṣī rudrās tvāñjantv iti gaulgulavena vāvātādityās tvāñjantv iti maustaphāṭena parivṛktī
trisahasraṃ maṇīn lomasv avayaveṣu grathnanti
bhūr iti haritān mahiṣy abhiṣekārharājaputrāṇāṃ duhitṛśatena saha
bhuva iti rajatān vāvātā rājñāṃ duhitṛśatena saha
svar iti śaṅkhamayān parivṛktī sūtagrāmaṇīnāṃ duhitṛśatena saha
hotā ca brahmā ca brahmodyaṃ vadato dakṣiṇata āhavanīyasya brahmottarato hotā
kaḥ svid ekākī caratīti pṛcchati sūrya ekākī caratīti pratyāha
pṛcchāmi tvā param antaṃ pṛthivyāḥ pṛcchāmi tvā bhuvanasya nābhim
pṛcchāmi tvā vṛṣṇo aśvasya retaḥ pṛcchāmi vācaḥ paramaṃ vyoma
iti
iyaṃ vediḥ paro antaḥ pṛthivyā ayaṃ yajño bhuvanasya nābhiḥ
ayaṃ somo vṛṣṇo aśvasya reto brahmāyaṃ vācaḥ paramaṃ vyoma
iti pratyāha
kā svid āsīt pūrvacittir iti pṛcchati
dyaur āsīt pūrvacittir iti pratyāha
anyataraḥ pṛcchaty anyataraḥ pratyāha
samānam opapāyanāt
yady aśvo na pibet taṃ brūyāt
agniḥ paśur āsīt
tam ālabhanta
tenāyajanta
sa imaṃ lokam ajayad yasminn agniḥ
sa te loko bhaviṣyati yadi pāsyasi
tasmāt tvāntareṣyāmi yadi na pāsyasi
vāyuḥ paśur āsīt
tam ālabhanta tenāyajanta
so 'ntarikṣaṃ lokam ajayad yasmin vāyuḥ
sa te loko bhaviṣyati yadi pāsyasi
tasmāt tvāntareṣyāmi yadi na pāsyasi
ādityaḥ paśur āsīt
tam ālabhanta
tenāyajanta
so 'muṃ lokam ajayad yasminn ādityaḥ
sa te loko bhaviṣyati yadi pāsyasi
tasmāt tvāntareṣyāmi yadi na pāsyasi
iti
paryagnikṛtānutsṛjanty āraṇyān grāmyāṃś ca puruṣāṃś ca
śāmitrāyāśvasya nīyamānasya pauṣṇam ajam agrato nayanti
adhastād darbham āsyati
vāso hiraṇyarukme tārpyeṇāśvaṃ saṃjñapayanti śyāmūlena vā
prāṇāya svāheti saṃjñapyamāneṣu juhoti
ambyambika iti mahiṣīṃ patnya udānayanti
savyān granthān kṛtvā navakṛtvaḥ paśūn prasavyaṃ pariyanti gaṇānāṃ tvā gaṇapatiṃ havāmaha iti paryāyair vaso mamety anuṣajati
āham ajānīti mahiṣy anupariviṣyati
tau saheti pādān prasārayan svarge loke prorṇuvātām ity ahatena vāsasā pādatodaśena pracchādya vṛṣā vām aśva iti saṃhitaprajananayoḥ patnīṃ yajamāno 'numantrayate
ūrdhvām enām uñśrāpayeti mahiṣīṃ patnya udānayanti
gāyatrī triṣṭubiti paryāyaiḥ śūcībhir asipathān kalpayati dvābhyāṃ dvābhyām ekaikā hariṇībhir mahiṣī rajatābhir vāvātā lohamayībhiḥ parivṛkty asaṃlabhanāyāśālmīpiṣṭair avalipya
vapābhiḥ pracaranti saha prājāpatyānāṃ sahetareṣām
nāśvasya vapā bhavati
candraṃ nāma medaḥ
tad asya vapāsthāne
prajāpataye hayasya chāgasya gomṛgasya candravapānāṃ medasa iti prājāpatyānāṃ saṃpraiṣaḥ
viśvebhyo devebhyaś chāgānām uṣṭrāṇāṃ meṣāṇāṃ vapānāṃ medasa itītareṣām
abhito vapā mahimānau juhoti
hutvā parivapyau parivāpyamānābhyāṃ sūkaravikartam aśvaṃ nikṛntati
tasya pavamāno lohitaṃ śrapayati
dakṣiṇākāle kāmamātrā dakṣiṇā dadāti
yadi kāmānnāpayediṣuṣṭaṃ brāhmaṇānām annaṃ dadyād bhūmipuruṣavarjaṃ prācyāṃ diśy adhvaryave dakṣiṇasyāṃ brahmaṇe pratīcyāṃ hotra udīcyām udgātre
prātyaṃ siṃhacarmaṇy abhiṣiñcanty ṛṣabhacarmādhyadhi dhārayanti sahasraśīrṣā puruṣa iti śatakṛṣṇalaṃ rukmaṃ śatātṛṇṇam upariṣṭād dadhāti hiraṇyagarbha iti pūrvāsāṃ saptānāṃ prathamānāṃ purastād apānabhṛta ity upariṣṭān māsanāmāni hutvā prātar hastaṃ gṛhṇāti
jāgatān viṣṇukramān krāmati
prājāpatyaṃ caruśeṣaṃ pālāśapātreṣv āsicya madhyataḥkāriṇo 'bhiṣiñcanti
vi rakṣo vi mṛdho jahīti mukhaṃ vimṛṣṭe
pracaraṇakāla uttarata āhavanīyasya vaitase kaṭe 'śvasyāvadyati taijane dakṣiṇato 'nyeṣāṃ paśūnām
purastād āhavanīye vaitasaṃ kaṭam āstīrya tasmin prājāpatyān saṃcinoti prāñcam aśvaṃ prāñcaṃ tūparaṃ pratyañcaṃ gomṛgam iti
śādaṃ dadbhiḥ svāhāvakān dantamūlaiḥ svāheti paryāyair dyāvāpṛthivī vartobhyām ity etasya purastād araṇye 'nuvākyena gaṇena juhoti
uduhya jāṃbukaṃ pūṣaṇaṃ vaniṣṭhunā
mā no mitraḥ
samiddho añjann iti tribhir anuvākair āhutīr juhoti
dvipadābhir antato hutvā sviṣṭakṛtaṃ pratyaśvalohitaṃ juhoti agnaye sviṣṭakṛte svāheti gomṛgakaṇṭhenāśvaśaphena caruṇā
sarvastomo 'tirātra uttamam ahaḥ
aikādaśinān ālabhate
samānam āvabhṛthāt
āvabhṛthake karmaṇi kṛte śuklasya khalater viklidhasya piṅgākṣajaṭilagāṃbhavasyāvabhṛtham avasṛptasya mūrdhani juhoti jambukāya svāhā brahmahatyāyai svāheti
nava saurīr vaśā śvetā anubandhyāḥ
tāsāṃ vapāsu hūyamānāsu prativātaṃ pāpakṛtas tiṣṭhetādhvaryuḥ pāpān mucyate
pāpād vāsavapāśvaṃ satvāpla tasmin sāṇḍaṃ tvāṣṭraṃ sakikidīvividīgayam ity upākaroti
sodavasanīye saṃsthite paśubandhena yajate
triśākho yūpo 'ṣṭāśrayaḥ śākhāpṛthukapālāni tantraṃ svarur apaharati
tvaitānāṃ prathamaḥ kālakamevivabhrustaṃ madhyame viśākhayūpa āśvinam ālabheta
tayor dvitīyas taṃ bhaumaṃ dakṣiṇārdhe
yas tṛtīyas tam ūrja uttarārdhe
paśūnāṃ puroḍāśam anu mṛgāreṣṭiṃ nirvapati
sahasviṣṭakṛdiḍaṃ mṛgāreṣṭipaśupuroḍāśānāṃ ca
tasmin saṃsthite dvādaśa brahmaudanān śrapayati
tān mahartvijaḥ prāśnanti
tebhyo dvādaśa dvādaśa rukmān dadāti
saṃtiṣṭhate 'śvamedhaḥ
tarati mṛtyuṃ tarati pāpmānaṃ tarati brahmahatyāṃ yo 'śvamedhena yajate yaś caiva devikāprabhṛtibhir iṣṭibhir yajate yajate
