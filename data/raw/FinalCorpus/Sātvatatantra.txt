śrīsūta uvāca
ya eko bahudhā kṛṣṇaḥ sṛṣṭyādau bahudheyate
tam ahaṃ śaraṇaṃ yāmi paramānandavigraham
kailāsaśikharāsīnaṃ śivaṃ śivakaraṃ param
nāradaḥ paripapraccha sarvabhūtahite rataḥ
bhagavan śrotum icchāmi harer adbhutakarmaṇaḥ
śrīkṛṣṇasyāprameyasya nānā līlātanūr vibhoḥ
yadarthaṃ yatsvarūpaṃ ca yadyat kāle yathā rataḥ
gṛhṇāti bhagavān svasthas tan mamākhyātum arhasi
avatāranimittaṃ yac cirād vigrahasambhavam
prathamaṃ tattvato brūhi tvaṃ parāparavittamaḥ
śrīśiva uvāca
pṛṣṭaṃ mahābhāga tvayā bhāgavatottama
yad ahaṃ noditaḥ samyagbhagavadvīryavarṇane
śrīviṣṇor avatārāṇāṃ virājaś ca mahāmate
kathane naiva paśyāmi pāraṃ varṣaśatair api
tathāpi sāram uddhṛtya tantrarūpeṇa nārada
varṇayāmi yathaivoktam īśvareṇa dayālunā
jayapūrvaṃ namaskṛtya goparūpiṇam īśvaram
vakṣye sātvatatantrākhyaṃ bhagavadbhaktivardhanam
yadāsīd ekam avyaktaṃ nityaṃ cidrūpam avyayam
brahmeti yad vidur vijñā bhagavān iti sātvatāḥ
tadāsantam ivātmānaṃ matvā dṛśya vinā vibhuḥ
dviprakāram abhūt satyaṃ sattābhūtvā svayaṃ svayam
tac cicchaktisvarūpeṇa prakṛtiḥ puruṣo mahān
sarvalokaikanilayo bhagavān iti śabdyate
tasyaiva śaktiḥ prakṛtiḥ kāryakāraṇarūpiṇī
guṇatrayasvarūpeṇa yā svayaṃ bhidyate punaḥ
yaḥ kālas taṃ vadanty eke hareś ceṣṭāṃ duranvayām
yasmād guṇatrayakṣobhāt pṛthagbhūto 'bhavat purā
jīvasya yasmād bhavati śubhāśubhaphalagrahaḥ
tat karma mahato janmahetur avyaktamūrtimat
bhāvānāṃ pariṇāmo hi yato bhavati sarvadā
tam evāhur vedavidaḥ sūkṣmarūpaṃ svabhāvakam
ukto 'yaṃ puruṣaḥ sākṣād īśvaro bhagavattanuḥ
kālakarmasvabhāvasthaḥ prakṛtiṃ prati noditaḥ
puruṣādhiṣṭhitā devī prakṛtir guṇasaṃgrahā
mahattattvam abhūt tattatparijñānakriyātmakam
tasmāj jāto hy ahaṃkāras trividho daivanoditāt
vaikārikas taijasaś ca tāmasaś ceti yaṃ viduḥ
vaikārikān manodevā jātā jñānakriyādhipāḥ
marutkeśau diśaḥ sūryo nāsatyo jñānanodakāḥ
vahnīndramitrakopetā ete karmāpanodakāḥ
rājasād viṣayagrāhajñānakarmasvarūpiṇaḥ
tvagrasajñā śrutiś cakṣur ghrāṇaṃ buddhiś ca tanmayāḥ
vākpāṇipāyūpasthāś ca gatiś ceti kriyātmakāḥ
tāmasāt pañcabhūtāni tanmātrāṇi ca bhāgaśaḥ
prathamaṃ tāmasāj jajñe śabdas tasmād abhūn nabhaḥ
śabdarūpāt tu nabhasaḥ sparśas tasmād abhūn marut
maruto 'bhūt tatas tejas tejaso rūpam uttamam
rūpamātrād raso jajñe tasmād āpo 'bhavan śucīḥ
adbhyo jāto gandhaguṇo gandhād bhūmir ajāyata
mahattattvam ahaṃkāraḥ saśabdasparśatejasaḥ
rasagandhāv ime sarve smṛtāḥ prakṛtivikriyāḥ
śabdasya prakṛter eva saṃdṛśyante yato budhaiḥ
ato 'bhavan prakṛtayo vikārān vikṛtīr viduḥ
ākāśe śabdamātraṃ syād vāyau sparśaḥ saśabdakaḥ
rūpaṃ tejasi śabdaś ca sparśaś caiva jale tathā
rasaśabdasparśarūpaṃ pṛthivyāṃ sarvam eva hi
kāraṇānāṃ yataḥ kārye samanvayavidhis tataḥ
dṛśyate tv adhikas tatra guṇo yāvati kaśca ha
mahadādīni tattvāni puruṣasya mahātmanaḥ
kāryāvatārarūpāṇi jānīhi dvijasattama
sarvāṇy etāni saṃgṛhya puruṣasyecchayā yā
aṃśair utpādayāmāsur virājaṃ bhuvanātmakam
tasya cāntargataṃ chidraṃ pañcāśatkoṭivistṛtam
daśottarādhikair etaiḥ saptabhir bahir āvṛtam
tam āhuḥ puruṣasyaiva gehaṃ yatrāviśat svayam
yato 'cetanam evāsīt kevalaṃ sarvavistaram
narād utpannatattvānāṃ saṃgrahe nārasaṃjñake
ayanaṃ tasya yad abhūt tasmān nārāyaṇaḥ smṛtaḥ
virāḍdehe yad avasad bhagavān purasaṃjñake
ataḥ puruṣanāmānam avāpa puruṣaḥ paraḥ
yadā sa bhagavān devo mūlaprakṛtivistaraḥ
nārāyaṇena rūpeṇa virajam aviśat svayam
tadā cetanam āpādya cirād vigraha utthitaḥ
samaṣṭiśabdatāvācyo dvisaptabhuvanāśrayaḥ
yasmin carācaraṃ bhūtaṃ sraṣṭā brahmā hares tanūḥ
tatra lokamayaṃ yāvat taṃ virājaṃ vido viduḥ
tasyābhimāninaṃ jīvaṃ vairājaṃ puruṣābhidham
tadantaryāmiṇaṃ devaṃ nārāyaṇam anāmayam
sarvajīvaikanilayaṃ bhagavantaṃ pracakṣate
avatārasahasrāṇāṃ nidhānaṃ bījam avyayam
yasyāṃśena rajoyuktaḥ sṛṣṭau brahmā vyajāyata
viṣṇuḥ sattvaguṇādhīśaḥ sthitau sthāpayituṃ jagat
tamasā rudrarūpo 'bhūt pratisaṃcaraṇo vibhuḥ
ete viṣṇor guṇamayā avatārāḥ kriyākṛtāḥ
eṣām aṃśāvatārān me nibodha gadato mama
brahmaṇo 'ṃśena samabhūn marīcir atrir aṅgirāḥ
pulastyaḥ pulahaś caiva kratur dakṣo dvijottama
bhṛgur vasiṣṭho 'tharvā ca kardamādyāḥ prajeśvarāḥ
eṣāṃ putrāś ca pautrāś ca prapautrāś ca mahaujasaḥ
sṛṣṭyartham udgatāḥ sarve bhagavadvīryasaṃyutāḥ
viṣṇor aṃśena samabhūd dharmo yajño bṛhattrivṛt
svāyambhuvādyā manavo dvisaptā lokaviśrutāḥ
eṣāṃ putrāś ca pautrāś ca tathendrādyāś ca devatāḥ
viṣṇvaṃśayuktā lokānāṃ pālakāḥ kathitā mayā
rudrasyāṃśena śataśo jātā rudragaṇāḥ pṛthak
sarpāś ca śataśo jātā ye ca hiṃsrāḥ svabhāvataḥ
ete saṃkṣepataḥ proktā rudrasyāṃśās tamojuṣaḥ
saṃhāriṇo 'sya jagato ghorarūpā vilakṣaṇāḥ
atha te sampravakṣyāmi līlādehān hareḥ pṛthak
śuddhasattvamayān śāntān lokapremāspadān śṛṇu
ya īśa eko bhagavān ananto brahmasvarūpī puruṣo 'dhiyajñaḥ
pātuṃ punar viśvam asau svakāryaṃ bheje tanūs taṃ praṇamāmi kṛṣṇam
iti śrīsātvatatantre śivanāradasaṃvāde prathamaḥ paṭalaḥ
śrīśiva uvāca
sākṣād babhūva bhagavān paripātum īśo vedān yugādisamaye hayaśīrṣanāmā
hatvā suretaravarau madhukaiṭabhākhyau nastaś cakāra viśrutīḥ śrutibhir vimṛgyaḥ
lokān nivṛttiparatāṃ pracikīrṣur ādau bhūtvā catuḥsanatayā bhagavān vimuktyai
provāca yogam amalaṃ viśadāśayebhyo bhogān viraktiparatāṃ svayam ācacāra
deveṣu nāradatanur bhagavān viśuddhaṃ naiṣkarmyayogam avahat khalu pāñcarātram
dharmaṃ tathā bhagavatā kathitaṃ viśeṣaśiṣyeṣv asau paramanirvṛtim ādadhānam
ādau dadhāra dharaṇīdharaṇāya dhātuḥ svāyambhuvoktiparipālakakāla eva
nārāyaṇo 'khilagurur gurukoladehaṃ tenāhanad ditisutaṃ daśanāgraghātaiḥ
bhūmer adho dharaṇimaṇḍalam aprameyaḥ śeṣākhya āsa jagataḥ sthitaye nitāntam
yasmin kalārpitam idaṃ likhivac cakāsti nāgādhipair munigaṇaiḥ parisevitāṅghriḥ
tasmād adhaḥ kamaṭha āsa viśālarūpī brahmāṇḍabhāṇḍaparivistṛtādivyakāyaḥ
śeṣo 'pi yatra paribhāti sutantutulyo yaṃ cāryamā pitṛpatiḥ samupāsate vai
dṛṣṭvā dṛśārdhavayasāpi vihāya mātur dehaṃ dhruvaṃ madhuvane tapasābhitaptam
bhūtvā kṛpāmayavapur bhagavān svalokaṃ prādāt stuvanti yatayo munayo 'pi yaṃ vai
ālokya kardamatapo bhagavān vibhūtyai saṃśuddhadivyavapuṣāvirabhūt saśuklaḥ
tasmā adād varamajātmajaputrarūpam ānandabindupayasā ca cakāra tīrtham
yajñe sa eva rucinā manuputriputra āhūtisūtir asurāraṇivahnikalpaḥ
trailokyagopanavidhau suranātha īśa nāmnā suyajña iti viśrutakīrtir āśiḥ
siddheśvaraś ca samabhūt kapilākhya īśaḥ śrīdevahūtitanayo vitatāna tasyai
yogaṃ svaśaktisahitaṃ cidacidvibhāgaṃ sāṃkhyaṃ tathā svabhimukheṣu jagāda śuddham
yogeśvaro 'tritanayo bhagavān ananto dattākhya āsa samatāvavadat svacaryām
prahlādahaihayayaduṣv aparāyaṇeṣu śiṣyeṣu śikṣitakathāṃ kathayan gurubhyaḥ
nārāyaṇo nara ṛṣipravarāvabhūtāṃ dharmasya dakṣaduhitary adhimūrtipatnyām
dhīropakārakaruṇāśayakāyaśuddhaṃ tīvraṃ tapaḥ pracaratāṃ surarājatāpam
nābher abhūd ṛṣabhasaṃjñasadāptakāmo yogeśvaraḥ sutaśatair avadat prajābhyaḥ
dharmaṃ tataḥ paramayogijanāvacaryāṃ naiṣkarmyalakṣaṇaparāṃ svayam ācacāra
dhātrantike susanakādibhir īryamāṇe cetoguṇān vigalituṃ bhagavān sa haṃsaḥ
provāca tattvam amalaṃ sadayārdracittā yasmād guṇāguṇavibhāgam abhūn munīnām
vene mṛte dvijajanair anu bāhuyugmaṃ saṃmathyamānasamaye pṛthurūpa āsīt
lokakṣudhāṃ praśamayan pṛthivīṃ dudoha sarvāṇi bhūtikaraṇāni ca sarvabhūtyai
dakṣasya yajñavihite śivaśaktihetoḥ prāptājyabhāmam adhikaṃ bhṛguṇābhidattam
tatrāṣṭabāhur abhavad bhagavān bhavāya prāptā nutiḥ suranarādikṛtāpi tena
jātaḥ priyavratakule gaya ity udārakīrtiṃ tatāna bhagavān tanuvāṅmanobhiḥ
tenāpi yajñatanur īśvara indrarūpī spardhāṃ cakāra mahatāṃ madam ādadhānaḥ
saṃvatsarasya tanayaḥ sa ha yāminīnām ālokanādivividhaṃ mudam ācikīrṣuḥ
śrīkāmadevavapuṣā hy avatīrya devo devyomayā madanakelibhir ārarāma
prācīnabarhitanayāṃs tapasā sutaptān dṛṣṭvā svaśāntavapuṣāvirabhūd anantaḥ
dattvā svapādabhajanaṃ vasatāṃ gṛheṣu kanyāṃ ca vṛkṣajanitām adiśad dayāluḥ
svārociṣe tuṣitayā dvijavedaśīrṣāj jāto vibhuḥ sakaladharmabhṛtāṃ variṣṭhaḥ
yad brahmacaryāniyamān ṛṣayo 'py aśikṣan sākṣāj jagadgurutayāvacacāra śuddhān
dharmād abhūt sutatayā bhagavāṃs tṛtīye manvantare trijagataḥ sthitaye kṛpāluḥ
śrīsatyasena iti durjanayakṣarakṣān yas tān apāharad asau suranāthamitraḥ
turye 'ntare sarasi vāraṇarājarājaṃ grāheṇa tīvrabalinā parikarṣayantam
nārāyaṇety abhihite harir uddadhāra tasmād bhavārṇavajalād api devarājaḥ
vaikuṇṭha āsa bhagavān dvijavarya mudrā devyā mayā tadanurūpajayābhidhānaḥ
vaikuṇṭhadarśanam akārayad aprameyas tasyāḥ pañcamamanoḥ samaye prasiddham
ṣaṣṭhe 'ntare tu bhagavān dvijaśāpakhinnadehān surān avanatān avalokya sannaḥ
vairājavipratanayo 'jitasaṃjña īśo devāsurair amathayat sahasā payodhim
devāsure jalanidher mathanād viṣaṣṇe hastāc cyute girivare sahasārdracittaḥ
bhūtvā tu kūrmavapur adbhutam uddadhāra mene ca parvatavivartanagātrakaṇḍūm
dugdhāmbudhāv ururujāṃ pracikīrṣur īśa ādāya pūrṇakalaśaṃ sudhayā nitāntam
āyurvidhānanigamaṃ khalu yajñabhoktā dhanvantariḥ samabhavad bhagavān narāṇām
dhanvantarer amṛtapūrṇaghaṭe svavārā cūrṇīyamāna amare śaraṇaṃ praviṣṭe
mohiny abhūt sa bhagavān asurāsurāṇāṃ mohāya tāpaviramāya sadāptakāmaḥ
satyavratāya janatarpaṇataḥ svarūpaṃ mātsyaṃ mahākaruṇayā pravitatya sadyaḥ
kalpārṇave 'py avadad acyuta ātmatattvaṃ bhūrūpanāvivasate viharan dvijebhyaḥ
trailokyaduḥkhadalanāya nṛsiṃharūpaṃ kṛtvā svabhaktam avituṃ kila lāṅgalāgraiḥ
dhṛtvāsurendram asurendraviśālatīvravakṣaḥsthalaṃ sthalam ivāgranakhair dadāra
yasmin prapaśyati baliḥ sagaṇaṃ trilokaṃ tenāpi vāmanatanuṃ bhagavān gṛhītvā
saṃyācya saṃmitapadatritayaṃ baleḥ svaṃ kṛtvā triviṣṭapam adād aditeḥ sutebhyaḥ
bhaktān ahaṃ samanuvarta iti svavācaṃ sākṣāt prakartum iva bhūvivare praviṣṭaḥ
vairocaner gṛham arakṣayad aprameyo nāmnā gadādhara iti kṣapayan dayāvān
bhūtvā tu bhārgavakule nijatātanāśād rāmo mahāparaśukaṃ parigṛhya tīkṣṇam
kṣatraṃ nivārya kṣititalaṃ parihṛtya bhūyo dattvā dvijāya hy avasat sa mahendrapṛṣṭhe
vṛndārakaiḥ pariniṣevitapādapadmaḥ śrīrāmacandra iti sūryakulābdhijātaḥ
devārināśanavidhau kuśikānvayena nīto maheśadhanur ājagavaṃ babhañja
jñātvā tato bhṛgukulodbhavadhīravīraṃ rāmaṃ sugaurarucirāṃ pariṇīya sītām
gatvā gṛhān gṛhapateḥ pitur āptajāyāvācaṃ niśamya vanavāsam agāt sabhāryaḥ
tīrtvā gāṅgapayo 'nujānugamanāc chrīcitrakūṭaṃ giriṃ tyaktvā duṣṭavirādharādhadamano dhāvan dhanur dhārayan
hatvā krūrasurendravairihariṇaṃ mārīcasaṃjñaṃ tato laṅkeśāhṛtasītayā khalu punaḥ prāpto dṛśām īdṛśām
candraṃ caṇḍakaraṃ pracaṇḍapavanaṃ mene sumandānilaṃ mālāṃ mālatimallikāṃ śucikalāṃ gītaṃ sphuliṅgāyitam
ity evaṃ vanitāparāyaṇanaraṃ hāsyann ivālokayan ṛkṣaṃ manmathasāyakāhṛtamano reme priyāśaṅkayā
gatvā vānararājavālinamahāmitreṇa setuṃ tato baddhvā vāridhim ātarat taratamaṃ sākaṃ plavaṃgair mudā
chittvā rākṣasayakṣalakṣam amalā sītā saputrānujaṃ laṅkeśaṃ jvaladagninā bhagavatā cāptā punaḥ sā purī
sūryādiśaktim avihṛtya śaśāsa bhūmiṃ govipraprājñaparisevanasarvadharmaḥ
udriktabhaktinamitān anayat svanāthān sarvān vanādhivasataḥ svapadaṃ suśāntam
tasyānujo bharatasaṃjña udārabuddhī rāmājñayā nijagṛhe nivasann api śrīm
tyaktvā vanasthavratavān abhavat tato vai gandharvakoṭimathanaṃ viharaṃś cakāra
śrīlakṣmaṇas tadavaro vanam etya rāmaṃ sītāṃ niṣecya bahukaṣṭa āsīt
bāhye 'pi cāsya vacasā vanam etya dehaṃ saṃtyajya tatpadam agād arisainyavahniḥ
śatrughnasaṃjña uruvikramaśuddhabuddhiḥ śauryeṇa darpadalano dviṣatāṃ dayāluḥ
dīneṣu daityalavaṇāntaka āryasevī svānyeṣu sāmyam atirājanatābhirāmaḥ
mārkaṇḍanāmamunaye bhuvanāni deṣṭuṃ māyālaye tanutare jaṭhare mukundaḥ
nyagrodhapattrapuṭakośaśayāna āsīd aṅguṣṭhapānaparamaḥ śiśur aprameyaḥ
vṛtrasya ghoravapuṣā paritāpitānāṃ saṃrakṣaṇāya bhagavān yudhi nirjarāṇām
ādyo hy abhūd garuḍakiṃnaragītakīrtis teṣāṃ suduḥkhabhayaśokavināśaśīlaḥ
aṅguṣṭhaparvasumitān śramaṇān dvijāgryān dṛṣṭvā tu goṣpadapayogatasarvadehān
brahmaṇya indrahasitān samidaṃśuhastān gurvarcanāya kṛpayāvad amūn prapannān
duṣyantabījam adhigamya śakuntalāyāṃ jāto hy ajo 'pi bhagavān adhiyajñakartṝn
vismāpayan bahunṛpān bahuvājimedhān sākṣād iyāja bahu dānam adād ameyaḥ
sarvān janān kaliyuge balabuddhihīnān dṛṣṭvā kṛpāparavaśo vasuvīryajāyām
jātaḥ parāśarasakāśata ādidevo vedān samāhitatayā vibhajiṣyati sma
vṛṣṇeḥ kule tu bhagavān baladevanāmā yasmād balān atibalān adalat surārīn
yal lāṅgalāgrakalanāt kururājadhānī dhāneva dhāmasahitā calitātibhītā
bhūmer janasya nijapādaparāyaṇasya vṛṣṇer ajo 'pi bhagavān sukham ādadhānaḥ
jāto bhaviṣyati yaśo vipulaṃ prakartuṃ śrīkṛṣṇa ity abhihito 'khilaśaktipūrṇaḥ
jāto nijena vapuṣā vasudevagehe gatvā tu gokulam atho viharan vinodaiḥ
bālākṛtir viśadabālakabhāṣāhāsair gogopagopavanitāmudam āśu kartā
kaṃsānuśiṣṭasuraśatrugaṇān ulūkīmukhyān haniṣyati vrajasthitaye mahādrim
dhṛtvocchilīndhram iva sapta dināni vāmahaste pragṛhya suranāthamadaṃ pramārṣṭā
dhātrā yadā sapaśugopaśiśau praṇīte buddher bhramo halabhṛto 'bhavad aprameyaḥ
tat saṃharan sapaśupālakulasvarūpaṃ kṛtvā vidhiṃ vividhamohamalāt sa dhartā
vṛndāvane surabhivādyavilāsagītair godhugvadhūjanamanojajavaṃ dadhānaḥ
kartā mahāmadanakelivihāragoṣṭhīvismāpanaṃ niśi niśācarakhecarāṇām
kaṃsasya raṅgasadanaṃ sabale praṇīte svāphalkinā bhavadhanus tarasā vibhajya
cāṇūraśūraśamanaṃ sahakaṃsam ājau kartā dvipaṃ kuvalayaṃ sahasā nihatya
sāṃdīpanaṃ mṛtasutaṃ gurudakṣiṇārthī dattvā jarāsutabalaṃ yavanaṃ ca hatvā
śrīrukmiṇīprabhṛtidāraśataṃ vivāhya tābhyaḥ sutān daśadaśānu janiṣyati sma
bhaumaṃ nihatya sagaṇaṃ divi devamātur dātuṃ tadīyamaṇikuṇḍalam ādidevaḥ
gatvā surendratarurājavaraṃ priyāyāḥ prītau samuddharaṇato ditijān sa jetā
bāṇāsurasya samare mama vīryanāśāl labdhāmaratvam adhikaṃ yudhi bhūpabandhūn
jitvā yudhiṣṭhiranṛpakratunā vivāhabījaṃ nipātya gurubhārataraṃ prahartā
loke pradarśya sutarāṃ dvijadevapūjāṃ svasyāpy apārakaruṇāṃ nijasevakebhyaḥ
trātvā parīkṣitanṛpaṃ paramāstradagdhaṃ pārthāya bhūtim avalokayitā dvijārthe
kāmena snehabhayarāgakuṭumbasaṃdhe yasmin mano nivasataḥ śamalaṃ nirasya
dātā svarūpam amalaṃ pariśuddhabhāvaḥ sākṣāt svarūpaniratasya ca kiṃ nu vakṣye
yat pādapaṅkajaparāgaparāyaṇānām agre cakāsti na ca muktisukhaṃ nitāntam
kiṃ vānyadarpitabhayaṃ khalu kālavegaiḥ sākṣān mahāsukhasamudragatāntarāṇām
gaṅgāditīrthatapahomavratādikebhyaḥ kīrtiṃ svakīyam adhikāṃ samudīrya loke
atyunnataṃ dvijakulaṃ dvijaśāpavyājāddhatvā svalokam amalaṃ tanunābhigantā
tasmād bhaviṣyati sutaḥ sukhado janānāṃ pradyumnasaṃjña urugāyaguṇānurūpaḥ
kartā mudaṃ muditavaktrasucārugātraiḥ pātrair ivāmṛtapayo manujān pracchan
tatrāpy ajo 'nujanitāpyaniruddhanāmānāmnāṃ pravartakatayā manasīśvaro 'pi
yasmād uṣāharaṇato bhujavīryanāśād bāṇo bhaviṣyati śivānugaśāntadehaḥ
vyāsād bhaviṣyati [... au2 Zeichenjh] bhagavān araṇyāṃ yogī janān prati gadiṣyati vedasāram
śrīmatsuśāntam amalaṃ bhagavatpraṇītaṃ yacchraddhayā kalijanā api yānti śāntim
buddhāvatāram adhigamya kalāv alakṣair veṣair mater ativimohakaraṃ pralobham
pākhaṇḍaśāstram adhikalpya suradviṣāṇāṃ kartā jinasya tanayo bhagavān gayāyām
pākhaṇḍaśāstrabahule nijavedamārge naṣṭe dvijātibhir asatpathi vartamāne
kalkyāvatārataraṇis taruṇāndhakāratulyaṃ tudan nṛpagaṇaṃ kṛtadharmagoptā
sākṣād bhaviṣyati sarasvatisaṃjñitāyāṃ śrīsārvabhauma iti vedagupo dvijāgryāt
kṛtvā puraṃdaraśriyaṃ balaye 'tidāsyan goptāṣṭame manuyuge viditānubhāvaḥ
āyuḥkaro navamanoḥ samaye janānāṃ nītiṃ vidhātum amarārivināśanāya
goptā bhaviṣyati jagajjanadhārayāsau bhūtvā śrutendrasahito bhagavān apāraḥ
bhūtvā viśūcisadane dvijarājaśambhoḥ sāhityakarmaparavān daśame 'ntare saḥ
pātāmarān [... au3 Zeichenjh] viśvak [... au1 Zeichenjh] senasaṃjño yat sainyapūgasamarād amarārināśaḥ
manvantaraikadaśame 'rthakariprapautraḥ śrīdharmasetur iti viśruta ādidevaḥ
hatvāsurān surapatau vidhṛter apatye dātā tṛtīyabhavanaṃ bhagavān svayambhūḥ
jāto dviṣaṇmanuyuge yugapālanāya viprāt svaśaktimahasaḥ sunṛtākhyato vai
khyāto bhaviṣyati tato bhagavān svadhāmā yasmāj janā jagati saukhyam apāram āpuḥ
bhāvye trayodaśayuge bhavitādidevaḥ śrīdevahotratanayo bhagavān bṛhatyām
yogeśvaro divi divaspatiśakramitro yogād ameyavapuṣā sa vitānatulyaḥ
sattrāyaṇasya sadane bhagavān anādidevo 'pi devavanitātanayo 'bhijātaḥ
ante 'ntare karaṇakarmavitānatantūn vistārayiṣyati jagaddhitakāmaśīlaḥ
ete mayā bhagavataḥ kathitā dvijāte śuddhāvatāranicayā jagato hitārthāḥ
sampūrṇatāṃśakalayā paribhāvanīyā jñānakriyābalasamādibhir abhivyaktāḥ
yal līlātanubhir nityaṃ pālyate sacarācaram
tam ahaṃ śaraṇaṃ yāmi kṛṣṇaṃ brahmāṇḍanāyakam
śrīnārada uvāca
kathitā bhagavān viṣṇor avatārā mahātmanaḥ
sampūrṇāṃśakalābhedair bhāvanīyās tvayā prabho
nirvikalpasya kṛṣṇasya brahmaṇaḥ paramātmanaḥ
katham aṃśakalābhāga etad varṇaya no vibho
śrīśiva uvāca
satyam uktaṃ tvayā brahman kṛṣṇasya jagadātmanaḥ
avatāreṣu sarveṣu bhedād aṃśakalāḥ svataḥ
na varṇayanti nipuṇā jñānino bhagavatparāḥ
avikārād acyutāc ca nirbhedād brahmarūpiṇaḥ
kiṃtu jñānaprabhāvādeḥ pūrṇāṃśāṃśānudarśanāt
pūrṇam aṃśakalābhāgaṃ vadanti jagadīśituḥ
santi yady api sarvatra jñānavīryaguṇādayaḥ
tathāpi kāryataḥ kecid dṛśyante na hi sarvataḥ
aiśvaryajñānadharmāś ca vairāgyaṃ śrīr yaśas tathā
eṣāṃ saṃdarśanāt sākṣāt pūrṇo vidvadbhir ucyate
eteṣām api bhāgānām alpālpadarśanād asau
vibhāty aṃśakalābhedo bhagavān bhagabhedadhṛk
aṃśas turīyo bhāgaḥ syāt kalā tu ṣoḍaśī matā
śatabhāgo vibhūtiś ca varṇyate kavibhiḥ pṛthak
ato jñānasya dharmasya vairāgyaiśvaryayoḥ śriyaḥ
yaśasaḥ pṛthagbhedaṃ mattaḥ śṛṇu dvijottama
utpattipralayau caiva vidyāvidye gatāgatī
eṣāṃ jñānaṃ vadanty aṅga jñānaṃ ṣaḍvidham uttamam
satyaṃ śaucaṃ dayā maunaṃ dharmaś cāturvidhaḥ smṛtaḥ
amāno vyatirekaś ca aindriyas tu vaśīkṛtaḥ
evaṃ caturvidho bhadra vairāgyaḥ samudāhṛtaḥ
aṇimā laghimā caiva mahimā tadanantaram
prākāmyaṃ caiva prāptiś ca īśitā vaśitā tathā
kāmasyāvasitā hy ete aṣṭaiśvaryāḥ prakīrtitāḥ
bhṛtyāmātyasuhṛdbandhuputrapautrakalatrakāḥ
vāsobhūṣaṇakośāś ca senikā caturaṅgiṇī
gṛhā bhūr astraśastre ca durgādyāḥ śriya īritāḥ
yaśas tu puṃso bhavati karmato guṇatas tathā
karma caturvidhaṃ proktaṃ sṛṣṭisthitilayātmakam
tayā līlāvatārāṇāṃ caritaṃ paramādbhutam
guṇāny aparimeyāṇi kīrtitāni manīṣibhiḥ
tathāpy ahaṃ dviṣaṣṭhīṃ te varṇayāmy anupūrvaśaḥ
brahmaṇyaś ca śaraṇyaś ca bhaktavātsalyam eva ca
dātṛtvaṃ satyasaṃdhatvaṃ vikrāntatvaṃ niyamyatā
durjayatvaṃ duḥsaratvaṃ niṣevyatvaṃ sahiṣṇutā
akṣobhyatvaṃ svatantratvaṃ nairapekṣyaṃ svasauṣṭhavam
śauryam audāryam āstikyaṃ sthairyaṃ dhairyaṃ prasannatā
gāmbhīryaṃ praśrayaḥ śīlaṃ prāgalbhyam ṛtamaṅgalam
śamo damo balaṃ dākṣyaṃ kṣemaṃ harṣo 'nahaṃkṛtiḥ
saṃtoṣa ārjavaṃ sāmyaṃ manobhāgyaṃ śrutaṃ sukham
tyāgo bhayaṃ pāvanaṃ ca tejaḥ kauśalam āśrayaḥ
dhṛtiḥ kṣamā smṛtir lajjā śraddhā maitrī dayonnatiḥ
śāntiḥ puṣṭiḥ svavākśuddhir buddhir vidyā svarakṣatā
ete te bhagabhedās tu kathitā hy anupūrvaśaḥ
eṣāṃ prakāśo yatrāsīt sa pūrṇaḥ parikīrtitaḥ
aṃśaprakāśād aṃśaḥ syāt kalāyās tu kalā smṛtā
vibhūtes tu vibhūtiḥ syād eṣa bhedo na hi svataḥ
nirvikalpasya satyasya parabrahmasvarūpiṇaḥ
nārāyaṇasya śuddhasya śrīkṛṣṇasya mahātmanaḥ
yataḥ kṛṣṇāvatāreṇa bhagabhedāḥ pṛthak pṛthak
saṃdarśitāḥ pṛthakkārye tasmāt sampūrṇa ucyate
hayagrīvādyavatāre tasmād alpatarā yataḥ
darśitā bhagabhedā vai tasmād aṃśāḥ prakīrtitāḥ
yato rāmo matsyakūrmavarāhā narakesarī
manvantarāvatārāś ca yajñādyā hayaśīrṣavān
tathā śuklādayo hy āvirbhāvā ṛṣabha ātmavān
naranārāyaṇo dattaḥ kalau ca buddhakalkinau
jñānakarmaprabhāvādyair aṃśā viṣṇoḥ prakīrtitāḥ
kumāranāradavyāsā brahmarātādayaḥ kalāḥ
jñānāṃśayuktāḥ śrīviṣṇor avatārā mahātmanaḥ
gayaḥ pṛthuś ca bharataḥ śaktiyuktāḥ kalā matāḥ
guṇāvatārā brahmādyās tadaṃśā ye vibhūtayaḥ
eṣā mayā te kathitā sampūrṇāṃśakalābhidā
kāryānurūpā viprendra bhagabhedapradarśanāt
na brahmaṇo bhidā vipra śrīkṛṣṇasya ca sattama
nārāyaṇasya vā saumya hy avatārisvarūpiṇaḥ
śrīnārada uvāca
avatārisvarūpaṃ me varṇayasva sadāśiva
kiṃ brahma paramaṃ sākṣāt kiṃ vā nārāyaṇo vibhuḥ
kiṃ vā vaikuṇṭhalokeśaḥ śrīkṛṣṇaḥ puruṣottamaḥ
kim ekatattvam eteṣām athavā kiṃ pṛthak pṛthak
śrīśiva uvāca
śṛṇu tat paramaṃ guhyaṃ brahmadāyāda sattama
avatārisvarūpaṃ me yathā varṇayato dvija
ekam eva paraṃ tattvam avatāri sanātanam
śrīkṛṣṇabrahmapuruṣaiḥ saṃjñābhir dīyate pṛthak
yathā bhānoḥ prakāśasya maṇḍalasyāpṛthaksthitiḥ
tathā śrīkṛṣṇadevasya brahmaṇaḥ puruṣasya ca
ataḥ sātvatatantrajñā bhaktiniṣṭhā vilakṣaṇāḥ
śrīkṛṣṇākhyaṃ paraṃ dhāma paramānandam uttamam
vaikuṇṭhalokanilayaṃ śuddhasattvātmavigraham
vadanti śāśvataṃ satyaṃ svabhaktagaṇasevitam
vedāntino jñānaniṣṭhā jñānaśāstrānusārataḥ
vadanti brahma paramaṃ prakāśātmakam avyayam
apāṇipādanayanaśrotratvagghrāṇavigraham
sarvaśaktiyutaṃ tejomayaṃ vāṅmanasāpadam
ānandamātraṃ saṃśuddhaṃ cidvyaktaṃ sarvakāraṇam
hairaṇyagarbhās traividyā nārāyaṇam anāmayam
sahasraśirasaṃ devaṃ paramānandam avyayam
anantaśaktiṃ sarveṣāṃ puruṣaṃ prakṛteḥ param
vadanti karmaparamāḥ sthityutpattyantabhāvanam
sarvānandakaraṃ śāntaṃ saṃsārārṇavatārakam
ataḥ kṛṣṇasya devasya brahmaṇaḥ puruṣasya ca
vastuto naiva bhedo hi varṇyate tair api dvija
yathārtho bahudhā bhāti nānākaraṇavṛttibhiḥ
tathā sa bhagavān kṛṣṇo nāneva paricakṣate
ataḥ sarvam etenāpi śrīkṛṣṇaḥ puruṣottamaḥ
līlāmānuṣarūpeṇa devakījaṭharaṃ gataḥ
ataḥ sarvāvatārāṇāṃ kāraṇaṃ kṛṣṇa ucyate
sṛṣṭyādyanekakāryāṇi darśitāni yataḥ svataḥ
sa eva sarvalokānām ārādhyaḥ puruṣottamaḥ
muktyādyarthaṃ nṛlokasya mānuṣatvaṃ yato gataḥ
atas taṃ puruṣā nityaṃ bhaktibhedena nityadā
bhajanti hy apavargeśaṃ pareśaṃ tadakāmyayā
mayā te kathitā vipra avatārā mahātmanaḥ
kim anyat kathayāmy adya tvaṃ hi bhāgavatottamaḥ
śrīnārada uvāca
nāsti tṛptiḥ śṛṇvato me tava vāgamṛtaṃ hareḥ
yaśaḥ paramakalyāṇam avatārakathāśrayam
tathāpi sāmprataṃ hy etac chrutvā kautūhalaṃ mama
bhaktibhedaṃ bhagavato bhāvanīyaṃ sadā nṛbhiḥ
brūhi me bhagavan viṣṇor bhaktibhedaṃ sadāśiva
yaj jñātvā hy añjasā viṣṇoḥ sāmyaṃ yāti janaḥ prabho
śrīśiva uvāca
sādhu pṛṣṭaṃ tvayā sādho paraṃ guhyatamaṃ yataḥ
anyasmai na mayā proktaṃ vinā bhāgavatān narāt
yadaivāvocaṃ māṃ kṛṣṇo dhyānāt tuṣṭamanā vibhuḥ
tadaivāhaṃ niṣiddho 'smi abhaktoktau kṛpālunā
tadā cāhaṃ tasya pādapaṅkaje śirasā nataḥ
babhāṣa etad bhagavān bhaktān nirdeṣṭum arhasi
tadā prītamanā devo mām uvāca satāṃ gatiḥ
śṛṇuṣva śiva bhadraṃ te bhaktān vakṣyāmi sātvatān
maddhyānaniṣṭhān matprāṇān madyaśaḥśravaṇotsukān
bhaktān jānīhi me deva sarvalokapraṇāmakān
tebhyaḥ paramasaṃtuṣṭo bhaktibhedaṃ sasādhanam
bravīmi śiva te bhaktis tenaiva saṃprasidhyati
yadi tvadvākyaniṣṭhaḥ syād yo 'pi ko 'pi sadāśiva
tasmai prītamanā vācyo bhaktibhedaḥ sasādhanaḥ
tad idaṃ te pravakṣyāmi bhaktibhedaṃ sasādhanam
yato bhāgavataśreṣṭho bhagavatkīrtanapriyaḥ
ekaiva bhaktiḥ śrīviṣṇoḥ prītir ity ucyate budhaiḥ
nirguṇatvād akhaṇḍatvād ānandatvād dvijottama
kiṃtu jñānakriyālīlābhedaiḥ sā trividhā matā
tān śṛṇuṣvānupūrvyeṇa mattaḥ svavahito dvija
sarvāntaryāmiṇi harau manogatir avicyutā
sā nirguṇajñānamayī sākṣād api garīyasī
sarvendriyāṇāṃ sarveśe viṣṇau gatir anuttamā
svābhāvikī bhāgavatī karmajā muktihelinī
harilīlāśrutoccāre jātā premamayī tu yā
satsaṅgajā nyāsād grāhyā sarvadā sā hy anuttamā
tāsāṃ sādhanasāmagrī kramataḥ śṛṇu sattama
yām āśritya samāpnoti jano bhaktiṃ janārdane
svānurūpasvadharmeṇa vāsudevārpaṇena ca
hiṃsārahitayogena bhagavatpratimādiṣu
śrutidṛṣṭisparśapūjāstutipratyabhinandanaiḥ
viṣayāṇāṃ virāgeṇa svaguroḥ paricaryayā
nivṛttiśāstraśravaṇair uttameṣu kṣamādibhiḥ
sameṣu mitrabhāvena dīneṣu dayayā tathā
bhagavanmūrtyabhidhyānair yaśasāṃ śrutikīrtanāt
bhūteṣu bhagavaddṛṣṭyā nirguṇā bhaktir ucyate
labdhvā tāṃ nirguṇāṃ bhaktiṃ muktiṃ cāpi na manyate
muktiḥ saivety abhihitā bhagavadbhāvakāriṇī
atha bhāgavatībhakteḥ sādhanaṃ śṛṇu sattama
yat sarvayatnataḥ kāryaṃ puruṣeṇa manīṣiṇā
śrīguror upadeśena bhagavadbhaktitatparaiḥ
yathākāryaṃ svakaraṇair bhagavatpādasevanam
vācoccāro harer nāmnāṃ karṇābhyāṃ karmaṇāṃ śrutiḥ
hastābhyāṃ bhagavaddehapratimādiṣu sevanam
jihvayā bhagavaddattanaivedyaharaṇaṃ mudā
nāsayā kṛṣṇapādābjalagnagandhānujighraṇam
bhagavadgātranirmālyaharaṇaṃ śirasā tathā
dṛṣṭvā viṣṇujanādīnām īkṣaṇaṃ sādareṇa ca
manasā bhagavadrūpacintanaṃ śirasorasā
bāhupādādibhir viṣṇor vandanaṃ parayā mudā
arthādīnām ānayanam īśvarārthena sarvaśaḥ
etaiḥ svasādhanair nityaṃ bhagavatpādasevanam
āśu sampadyate bhaktiḥ kṛṣṇe bhāgavatī satī
yadendriyāṇāṃ sarveṣāṃ kṛṣṇe paramapūruṣe
svābhāvikī ratir abhūt sā vai bhāgavatī matā
etadbhaktiparo vipra cāturvargyaṃ na manyate
tasyām antaḥ sarvasukham adhikaṃ vāpi labhyate
atha premamayībhakteḥ kāraṇaṃ dvijasattama
śṛṇu viśvāsam āpanno niścayātmikayā dhiyā
sadguror upadeśena labdhvā satsaṅgam ādṛtaḥ
caturvidhānāṃ śrīviṣṇoḥ karmaṇāṃ śravaṇaṃ satām
teṣv evaṃ kīrtanaṃ teṣāṃ manasā cāpi cintanam
vacasā grahaṇaṃ teṣāṃ tatparāṇāṃ praśaṃsanam
yady aśakto bhavet kīrtau smaraṇe cāpi sarvaśaḥ
tadā tu bhagavannāmnām āvṛttau vṛttayet sadā
sadā śaśvat prītiyukto yaḥ kuryād etad anvaham
tasyāśu bhaktiḥ śrīkṛṣṇe jāyate sadbhir ādṛtā
evaṃ premamayīṃ labdhvā bhittvā saṃsāram ātmanaḥ
āśu sampadyate śāntiṃ paramānandadāyinīm
labdhvāpi bhaktā bhagavadrūpaśīlaguṇakriyāḥ
nānusaṃdhatta etā vai vinā bhaktiṃ janārdane
yady anyasādhanāny anyabhaktau kuryād atantritaḥ
na tatra kaścid doṣaḥ syāddharisevā yataḥ kṛtā
kiṃtu yad bhaktiniṣṭhā syāt tām evāpnoti mānavaḥ
phalabhedena bhedaḥ syāt sādhanena na bhidyate
pṛthag eṣa mayākhyāto bhaktibhedaḥ sasādhanaḥ
niṣkāmaḥ phalarūpaś ca nityo mokṣasukhādhikaḥ
sakāmaḥ saguṇo vipra bahudhokto maharṣibhiḥ
kiṃ bhūyaḥ kathayāmy adya vada māṃ dvijasattama
śrīnārada uvāca
vidheyaṃ kathitaṃ sarvaṃ tvayā me surasattama
niṣedhanīyaṃ kiṃ cātra bhaktistambhakaraṃ ca yat
hānivṛddhikaraṃ cāpi mukhyasādhanam eva ca
kathayasva mahādeva śraddhāsevāparāya me
śrīśiva uvāca
bhaktīnāṃ sādhanānāṃ yad bahirbhūtaṃ mahāmune
niṣedhanīyaṃ tat tāsāṃ bhaktānāṃ puruṣottame
dehapravāhād ādhikyaṃ viṣayādaraṇaṃ ca yat
bhaktistambhakaraṃ proktaṃ bhaktiniṣṭhe dvijottama
samāsena mayā proktaṃ niṣedhastambhanaṃ tava
bhaktighnadoṣaṃ śṛṇu taṃ sarvathā varjanaṃ nṛṇām
nirguṇāyāṃ prāṇihiṃsā bhāgavatyām ahaṃkṛtiḥ
premamayyāṃ satāṃ dveṣo bhaktināśakarā ime
sarvabhaktivyatikaraḥ svaguror vāganādaraḥ
dveṣeṇa narakaṃ yāti kurvan bhaktim api dvijaḥ
doṣadṛṣṭyā doṣavān syāt tatra doṣaphalaṃ bhavet
martyadṛṣṭyā kṛtaṃ sarvaṃ bhavet kuñjaraśaucavat
sarvasādhanamukhyā hi gurusevā sadādṛtā
yayā bhaktir bhagavati hy añjasā syāt sukhāvahā
tasmāt sarvaprayatnena guror vāgādareṇa vai
kāryā saiva tu tat sarvā bhagavadbhaktivardhinī
nirguṇā bhaktiniṣṭhena kāryā bhūtadayā sadā
bhāgavatyāṃ kāyamanovacasāṃ pariniṣṭhitā
premamayyāṃ satāṃ prītyā śravaṇaṃ yaśasāṃ hareḥ
mukhyāḥ sādhanasampattyaḥ kathitās te dvijottama
sarvamūlaṃ kṛṣṇapādaśaraṇaṃ parikīrtitam
yadvinā sravate bhaktir āmabhāṇḍāt payo yathā
śrīnārada uvāca
kṛṣṇapādābjaśaraṇaṃ vada me bahuvittama
vinā yena pumān yāti kurvan bhaktim api śramam
śrīśiva uvāca
kāyavāṅmanasāṃ sākṣāt kṛṣṇe paramapūruṣe
pariniṣṭhāśrayaṃ yad vai śaraṇaṃ parikīrtitam
etad vai trividhaṃ proktaṃ vedavidbhir dvijottama
prathamaṃ madhyamaṃ śreṣṭhaṃ kramaśaḥ śṛṇu tan mune
dharme tīrthe ca devādau rakṣakatvamaghāditaḥ
yad buddhiniṣṭhitaṃ kṛṣṇe kṛtaṃ tat prathamaṃ smṛtam
kalatraputramitreṣu dhane gehagavādiṣu
yan mamatvāśrayaṃ kṛṣṇe kṛtaṃ tan madhyamaṃ smṛtam
dehādāv ātmano yāvad ātmatvāśrayaṇādi yat
tat sarvaṃ kṛṣṇapādābje kṛtaṃ śreṣṭhaṃ prakīrtitam
īśvaraṃ tadadhīnaṃ ca taddharmaṃ ca sanātanam
hitvānyad āśrayaṃ tasya vastuto naiva dṛśyate
etaccharaṇasampanno bhaktimān puruṣottame
punāti sarvabhuvanaṃ hṛdisthenācyutena saḥ
tasmād bhaktādṛter viṣṇor deho 'pi naiva satpriyaḥ
kimutānye vibhūtādyāḥ paramānandarūpiṇaḥ
śrīnārada uvāca
bhaktānāṃ lakṣaṇaṃ sākṣād brūhi me surattama
tathaiva teṣv ahaṃ prītiṃ kariṣyāmi samāhitaḥ
śrīśiva uvāca
bhaktānāṃ lakṣaṇaṃ sākṣād durvijñeyaṃ nṛbhir mune
vaiṣṇavair eva tad vedyaṃ padāny ahir aher iva
tathāpi sāratas teṣāṃ lakṣaṇaṃ yad alaukikam
vakṣye tat te muniśreṣṭha viṣṇubhakto yato bhavān
maccittā nirahaṃkārā mamakāravivarjitāḥ
śāstrānuvartinaḥ śāntāḥ suhṛdaḥ sarvadehinām
yadā sarveṣu bhūteṣu hiṃsantam api kaṃcana
na hiṃsanti tadā muktā nirguṇā bhagavatparāḥ
harisevāṃ vinā kiṃcin manyante nātmanaḥ priyam
vāsudevaparā dehageha indriyavṛttayaḥ
rāgadveṣādirahitā mānāmānavivarjitāḥ
sadā saṃtuṣṭamanaso bhaktā bhāgavatā matāḥ
satprītiparamāḥ śuddhāḥ śrutikīrtyuktiniṣṭhitāḥ
traivargikaparālāpasnehasaṅgavivarjitāḥ
sadvākyakāriṇaḥ kṛṣṇayaśasy utsukamānasāḥ
hariprītiparā ete bhaktā lokapraṇāmakāḥ
bhaktānāṃ lakṣaṇaṃ hy etat sāmānyena nirūpitam
idānīm ātmajijñāsyaṃ lakṣaṇaṃ trividhaṃ śṛṇu
sarvātmānaṃ hariṃ jñātvā sarveṣu prītimān naraḥ
sevāparo dveṣahīno janeṣu sa ca sattamaḥ
jñātvāpi sarvagaṃ viṣṇuṃ tāratamyena prītimān
śreṣṭhamadhyamanīceṣu hy ātmanaḥ sa tu madhyamaḥ
pratimādiṣv eva harau prītimān na tu sarvage
prāṇiprāṇavadhatyāgī prākṛtaḥ sa tu vaiṣṇavaḥ
yasyendriyāṇāṃ sarveṣāṃ harau svābhāvikī ratiḥ
sa vai mahābhāgavato hy uttamaḥ parikīrtitaḥ
yasya yatnenendriyāṇāṃ viṣṇau prītir hi jāyate
sa vai bhāgavato vipraḥ madhyamaḥ samudāhṛtaḥ
yasyendriyaiḥ kṛṣṇasevā kṛtā prītivivarjitā
sa prākṛto bhāgavato bhaktaḥ kāmavivarjitaḥ
harilīlāśrutoccāraṃ yaḥ prītyā kurute sadā
sa vai mahābhāgavato hy uttamo lokapāvanaḥ
śravaṇaṃ kīrtanaṃ viṣṇau prītyāyāsau tu yo naraḥ
kuryād aharahaḥ śaśvat prītimān sa ca madhyamaḥ
yāmaikamātraṃ yaḥ kuryāc chravaṇaṃ kīrtanaṃ hareḥ
prītyā viṣṇujanadveṣahīnaḥ prākṛta ucyate
yady anyalakṣaṇaṃ cānyabhakte lakṣyeta sajjanaiḥ
tathāpi niṣṭhām ālakṣya taṃ taṃ jānīhi sattama
yaddharmaniṣṭhā ye bhaktā bhavanti dvijasattama
tatprasaṅgādyanuṣṭhānaṃ tatprīteḥ kāraṇaṃ param
tathāpi nirguṇā ye ca ye ca bhāgavatā matāḥ
teṣu prītir mahābhāga duṣkareti mayocyate
harilīlāśrutopacārapareṣu satataṃ tvayā
kāryā prītis tava harer yathā bhaktir na naśyati
ity etat kathitaṃ vipra sādhūnāṃ lakṣaṇaṃ pṛthak
bhakteṣu prītikaraṇaṃ janānāṃ muktikāraṇam
sādhanena mayā bāla bhaktibhedo nirūpitaḥ
sa sārvavarṇikaḥ śuddhaḥ sarvāśramiśramāpahaḥ
sarvakālabhavo nityaḥ sarvadaiśikasiddhidaḥ
caturyugeṣv abhimato bhagavatpriyasādhakaḥ
śrīnārada uvāca
kathitaṃ me suraguro bhagavadbhaktilakṣaṇam
caturyuge 'py abhimataṃ sarvalokasukhāvaham
adhunā vada deveśa janānāṃ hitakāmyayā
yugānurūpaṃ śrīviṣṇoḥ sevayā mokṣasādhanam
prajānāṃ lakṣaṇaṃ viṣṇor bhūtir liṅgaṃ pṛthagvidham
dharmaṃ ca nāmasaṃkhyā ca samāsena sureśvara
śrīśiva uvāca
kṛte yuge prajāḥ sarvāḥ śuddhā rāgādivarjitāḥ
autpattikena yogena śāntāḥ śamadṛśo matāḥ
teṣāṃ tu bhagavaddhyānaṃ saṃsārārṇavatārakam
tad eva paramo dharmas tadyugasya mahāmate
taddhyānaṃ trividhaṃ proktaṃ daśabhir nāmabhir yutam
nirālambaṃ sāvalambaṃ sarvāntaryāmidhāraṇam
tatṣaḍaṅgayutaṃ kuryāt samādhyavadhim uttamam
duḥkhagrahaṃ nirālambaṃ prathamaṃ śṛṇu sattama
ahiṃsā brahmacaryaṃ ca satyaṃ lajjā hy akāryataḥ
asteyo 'saṃcayo maunam asaṅgam abhayaṃ dayā
dharme sthairyaṃ ca viśvāso yamā dvādaśa sattama
yamādyam aṅgaṃ prathamaṃ kuryād dhyātā hy atandritaḥ
dehaśaucaṃ manaḥśaucaṃ jāpyaṃ homaṃ tapo vratam
śrāddham atithiśuśrūṣāṃ tīrthasevāṃ sutuṣṭidām
parārthehāṃ guroḥ sevāṃ dviṣaṅniyamasaṃjñitam
kuryād dhyānaṃ dvitīyāṅgaṃ tṛtīyāṅgaṃ ca me śṛṇu
svajānulagne pādāgre kuryāj jaṅghe 'ntarāntare
utsaṅgamadhye hastau dvau tat sthānam āsanaṃ smṛtam
praṇavenaiva mantreṇa pūrakumbhakarecakaiḥ
viparyayeṇa vā kuryāt turyāṅgaṃ prāṇasaṃyamam
viṣayebhyas tv indriyāṇāṃ saṃyamaṃ manasā hṛdi
kuryād atandrito yogī pratyāhāraṃ tu pañcamam
prāṇena manasaḥ sākṣāt sthairyaṃ dhyānāṅgam uttamam
kuryāt samāhito yogī svanāsāgrāvalokanaḥ
tejomayaṃ svaprakāśam avāṅmanasagocaram
lakṣīkṛtya dhiyā tiṣṭhed yāvan naiva prakāśate
evaṃ cāharahaḥ kurvan yogī saṃśuddhakilbiṣaḥ
cirāt prāpnoti paramāṃ samādhiṃ brahmaṇaḥ padam
sāvaśeṣaṃ harer dhyānaṃ śṛṇu vipra samāsataḥ
tenaiva vidhinā yukto manasā cintayed yathā
hṛtpadmakarṇikāmadhye śuddhasattvatanuṃ harim
puruṣaṃ caturbhujaṃ dhyāyec chuddhasphaṭikasaṃnibham
jaṭādharaṃ valkalinaṃ kṛṣṇasārājinottaram
akṣamālāṃ yajñasūtraṃ tathā daṇḍakamaṇḍalum
bibhrāṇaṃ hṛdyugārādhyaṃ brahmacāriṇam avyayam
mukhāravindaṃ sunasaṃ subhruvaṃ sukapālinam
suvarṇaśakalābhātaṃ sudvijaṃ kambukaṃdharam
dīrghāyatacaturbāhuṃ karapallavaśobhitam
sucakṣuṣaṃ suhṛdayaṃ sūdaraṃ valibhir yutam
nimnanābhiṃ sucārūrujānujaṅghāpadaṃ śubham
cārvaṅgulidalākāraṃ nakhacandradyutiprabham
evaṃ cintayato rūpaṃ viṣṇor lokamanoharam
tasyāśu paramānandaḥ sampad āśu bhaviṣyati
āśusiddhikaraṃ cātaḥ sarvāntaryāmidhāraṇam
śṛṇu svavahito vipra mānastambhavivarjitam
sarvaṃ carācaram idaṃ bhagavadrūpādhiṣṭhitam
bhāvayed dveṣahīnena kāyavāṅmanasā dvija
uttamān mānayed bhaktyā samān mitratayā dvija
adhamān dayayā śatrūn upekṣeta dayānvitaḥ
evaṃ bhāvayatas tasya yāvat sarvātmadarśanam
acirāt paramānandasaṃdohaṃ manasāpnuyāt
tretāyāṃ prāṇinaḥ sarve japahomaparāyaṇāḥ
suvinītāḥ sukhāvṛttā mahāśālā mahātmanaḥ
teṣāṃ tu bhagavadyāgo hy añjasā muktisādhakaḥ
sa eva paramo dharmas tretāyāṃ dvijasattama
tasmin yajanti raktābhaṃ yajñamūrtiṃ jagadgurum
nityanaimittikaiḥ sattrair yāgair nāmāṣṭakāyutaiḥ
traividyena vidhānena yānti muktiṃ tadā janāḥ
dvāpare tu janā hṛṣṭāḥ puṣṭāḥ karmakṛtikṣamāḥ
bhogānuṣaktamanasaḥ sukhaduḥkhatvam āvṛtāḥ
bhagavatpūjanaṃ teṣāṃ mokṣasādhanam uttamam
sāṅgopāṅgaṃ kevalaṃ ca dvividhaṃ pūjanaṃ smṛtam
tad eva paramo dharmo dvāparasya yugasya vai
tasmin yajanti puruṣā mahārājoktalakṣaṇam
pītavarṇaṃ vedamantrair nāmnāṃ dvādaśabhiḥ samam
kalau prajā mandabhāgyā alasā duḥkhasaṃyutāḥ
śiśnodaraparāḥ kṣudrā dīnā malinacetasaḥ
teṣām ekavidhaṃ proktam añjasā muktikāraṇam
sarvasaukhyakaraṃ cāpi kṛṣṇanāmānukīrtanam
yataḥ kaliyugasyādau bhagavān puruṣottamaḥ
avatīrya yaśas tene śuddhaṃ kalimalāpaham
dhyānayogakriyāḥ sarvāḥ sa saṃhatya dayāparaḥ
svakīye yaśasi sthāpya gato vaikuṇṭham uttamam
sa tāta paramo devo devakīdevinandanaḥ
indranīlasamaḥ śyāmas tantramantrair ya ijyate
tasmin kaliyuge vipra śrutvā hariyaśo 'malāḥ
prāyo bhaktā bhaviṣyanti tasmāc chreṣṭhayugaḥ kaliḥ
ataḥ kṛtādiṣu prajāḥ kalau sambhavam ātmanaḥ
vāñchanti dharmaparamā bhagavadbhaktikāraṇam
dhyāneneṣṭayā pūjanena yat phalaṃ labhyate janaiḥ
kṛtādiṣu kalau tad vai kīrtanādiṣu labhyate
na deśakālakartṝṇāṃ niyamaḥ kīrtane smṛtaḥ
tasmāt kalau paro dharmo harikīrteḥ sukīrtanam
yataḥ kaliṃ praśaṃsanti śiṣṭās triyugavartinaḥ
yatra kīrtanamātreṇa prāpnoti paramaṃ padam
kṛtādāv api ye jīvā na muktā nijadharmataḥ
te 'pi muktiṃ prayāsyanti kalau kīrtanamātrataḥ
kaler doṣasamudrasya guṇa eko mahān yataḥ
nāmnāṃ saṃkīrtanenaiva cāturvargaṃ jano 'śnute
kṛtādiṣv api viprendra harināmānukīrtanam
tapādisādhyaṃ tad bhūyaḥ kalāv ubhayatāṃ gatam
tasmāt kaliyuge viṣṇor nāmakīrtanam uttamam
sādhanaṃ bhaktiniṣṭhānāṃ sādhyaṃ caiva prakīrtitam
yena kenāpi bhāvena kīrtayan satataṃ harim
hitvā pāpaṃ gatiṃ yānti kimuta śraddhayā gṛṇan
kalau nāmaparā eva satataṃ dvijasattama
uktā mahābhāgavatā bhagavatpriyakāriṇaḥ
tasmāt sarvātmanā vipra kuru śrīkṛṣṇakīrtanam
śraddhayā satataṃ yukta etad eva mahāphalam
śrīnārada uvāca
kathitaṃ me tvayā deva harināmānukīrtanam
pāpāpahaṃ mahāsaukhyaṃ bhagavadbhaktikāraṇam
tatrāhaṃ yāni nāmāni kīrtayāmi surottama
tāny ahaṃ jñātum icchāmi sākalyena kutūhalāt
śrīśiva uvāca
bhūmyambutejasāṃ ye vai paramāṇūn api dvija
śakyante gaṇituṃ bhūyo janmabhir na harer guṇān
tathāpi mukhyaṃ vakṣyāmi śrīviṣṇoḥ paramādbhutam
nāmnāṃ sahasraṃ pārvatyai yadi hoktaṃ kṛpālunā
samādhiniṣṭhaṃ māṃ dṛṣṭvā pārvatī varavarṇinī
apṛcchat paramaṃ devaṃ bhagavantaṃ jagadgurum
tadā tasyai mayā prokto matparo jagadīśvaraḥ
nāmnāṃ sahasraṃ ca tathā guṇakarmānusārataḥ
tad ahaṃ te 'bhivakṣyāmi mahābhāgavato bhavān
yasyaikasmaraṇenaiva pumān siddhim avāpnuyāt
udyannavīnajaladābham akuṇṭhadhiṣṇyaṃ vidyotitānalamanoharapītavāsam
bhāsvanmayūkhamukuṭāṅgadahārayuktaṃ kāñcīkalāpavalayāṅgulibhir vibhātam
brahmādidevagaṇavanditapādapadyaṃ śrīsevitaṃ sakalasundarasaṃniveśam
gogopavanitāmunivṛndajuṣṭaṃ kṛṣṇaṃ purāṇapuruṣaṃ manasā smarāmi
oṃ namo vāsudevāya kṛṣṇāya paramātmane
praṇatakleśasaṃhartre paramānandadāyine
oṃ śrīkṛṣṇaḥ śrīpatiḥ śrīmān śrīdharaḥ śrīsukhāśrayaḥ
śrīdātā śrīkaraḥ śrīśaḥ śrīsevyaḥ śrīvibhāvanaḥ
paramātmā paraṃ brahma pareśaḥ parameśvaraḥ
parānandaḥ paraṃ dhāma paramānandadāyakaḥ
nirālambo nirvikāro nirlepo niravagrahaḥ
nityānando nityamukto nirīho nispṛhapriyaḥ
priyaṃvadaḥ priyakaraḥ priyadaḥ priyasaṃjanaḥ
priyānugaḥ priyālambī priyakīrtiḥ priyāt priyaḥ
mahātyāgī mahābhogī mahāyogī mahātapāḥ
mahātmā mahatāṃ śreṣṭho mahālokapatir mahān
siddhārthaḥ siddhasaṃkalpaḥ siddhidaḥ siddhasādhanaḥ
siddheśaḥ siddhamārgāgraḥ siddhalokaikapālakaḥ
iṣṭo viśiṣṭaḥ śiṣṭeṣṭo mahiṣṭho jiṣṇur uttamaḥ
jyeṣṭhaḥ śreṣṭhaś ca sarveṣṭo viṣṇur bhrājiṣṇur avyayaḥ
vibhuḥ śambhuḥ prabhur bhūmā svabhūḥ svānandamūrtimān
prītimān prītidātā ca prītidaḥ prītivardhanaḥ
yogeśvaro yogagamyo yogīśo yogapāragaḥ
yogadātā yogapatir yogasiddhividhāyakaḥ
satyavrataḥ satyaparaḥ trisatyaḥ satyakāraṇaḥ
satyāśrayaḥ satyaharaḥ satpāliḥ satyavardhanaḥ
sarvānandaḥ sarvaharaḥ sarvagaḥ sarvavaśyakṛt
sarvapātā sarvasukhaḥ sarvaśrutigaṇārṇavaḥ
janārdano jagannātho jagattrātā jagatpitā
jagatkartā jagaddhartā jagadānandamūrtimān
dharāpatir lokapatiḥ svarpatir jagatāṃpatiḥ
vidyāpatir vittapatiḥ satpatiḥ kamalāpatiḥ
caturātmā caturbāhuś caturvargaphalapradaḥ
caturvyūhaś caturdhāmā caturyugavidhāyakaḥ
ādidevo devadevo deveśo devadhāraṇaḥ
devakṛd devabhṛd devo deveḍitapadāmbujaḥ
viśveśvaro viśvarūpī viśvātmā viśvatomukhaḥ
viśvasūr viśvaphalado viśvago viśvanāyakaḥ
bhūtakṛd bhūtabhṛd bhāvo bhūtātmā bhūtabhāvanaḥ
bhūtido bhūtivistāro vibhūtir bhūtipālakaḥ
nārāyaṇo nāraśāyī nārasūr nārajīvanaḥ
nāraikaphalado nāramuktido nāranāyakaḥ
sahasrarūpaḥ sāhasranāmā sāhasravigrahaḥ
sahasraśīrṣā sāhasrapādākṣibhujaśīrṣavān
padmanābhaḥ padmagarbhaḥ padmī padmanibhekṣaṇaḥ
padmaśāyī padmamālī padmāṅkitapadadvayaḥ
vīryavān sthairyavān vāgmī śauryavān dhairyavān kṣamī
dhīmān dharmaparo bhogī bhagavān bhayanāśanaḥ
jayanto vijayo jetā jayado jayavardhanaḥ
amāno mānado mānyo mahimāvān mahābalaḥ
saṃtuṣṭas toṣado dātā damano dīnavatsalaḥ
jñānī yaśasvān dhṛtimān sahaojobalāśrayaḥ
hayagrīvo mahātejā mahārṇavavinodakṛt
madhukaiṭabhavidhvaṃsī vedakṛd vedapālakaḥ
sanatkumāraḥ sanakaḥ sanandaś ca sanātanaḥ
akhaṇḍabrahmavratavān ātmā yogavivecakaḥ
śrīnārado devaṛṣiḥ karmākarmapravartakaḥ
sātvatāgamakṛllokahitāhitaprasūcakaḥ
ādikālo yajñatattvaṃ dhātṛnāsāpuṭodbhavaḥ
dantāgranyastabhūgolo hiraṇyākṣabalāntakaḥ
pṛthvīpatiḥ śīghravego romāntargatasāgaraḥ
śvāsāvadhūtahemādriḥ prajāpatipatistutaḥ
ananto dharaṇībhartā pātālatalavāsakṛt
kāmāgnijavano nāgarājarājo mahādyutiḥ
mahākūrmo viśvakāyaḥ śeṣabhṛk sarvapālakaḥ
lokapitṛgaṇādhīśaḥ pitṛstutamahāpadaḥ
kṛpāmayaḥ svayaṃ vyaktir dhruvaprītivivardhanaḥ
dhruvastutapado viṣṇulokado lokapūjitaḥ
śuklaḥ kardamasaṃtaptas tapastoṣitamānasaḥ
mano'bhīṣṭaprado harṣabindvañcitasarovaraḥ
yajñaḥ suragaṇādhīśo daityadānavaghātakaḥ
manutrātā lokapālo lokapālakajanmakṛt
kapilākhyaḥ sāṃkhyapātā kardamāṅgasamudbhavaḥ
sarvasiddhagaṇādhīśo devahūtigatipradaḥ
datto 'tritanayo yogī yogamārgapradarśakaḥ
anasūyānandakaraḥ sarvayogijanastutaḥ
nārāyaṇo naraṛṣir dharmaputro mahāmanāḥ
maheśaśūladamano maheśaikavarapradaḥ
ākalpāntatapodhīro manmathādimadāpahaḥ
ūrvaśīsṛgjitānaṅgo mārkaṇḍeyapriyapradaḥ
ṛbhavo nābhisukhado merudevīpriyātmajaḥ
yogirājadvijasraṣṭā yogacaryāpradarśakaḥ
priyavratakulotpanno gayanāmā mahāyaśāḥ
haṃsarūpī tattvavaktā guṇāguṇavivecakaḥ
dhātṛlajjāpraśamano brahmacārijanapriyaḥ
vaiśyaḥ pṛthuḥ pṛthvidogdhā sarvajīvanadohakṛt
ādirājo janāvāsakārako bhūsamīkaraḥ
praceto'bhiṣṭutapadaḥ śāntamūrtiḥ sudarśanaḥ
divārātrigaṇādhīśaḥ ketumān ajanāśrayaḥ
śrīkāmadevaḥ kamalākāmakelivinodakṛt
svapādaratido 'bhīṣṭasukhado duḥkhanāśanaḥ
vibhur dharmabhṛtāṃ śreṣṭho vedaśīrṣo dvijātmajaḥ
aṣṭāśītisahasrāṇāṃ munīnām upadeśadaḥ
satyaseno yakṣarakṣodahano dīnapālakaḥ
indramitraḥ surārighnaḥ sūnṛtādharmanandanaḥ
harir gajavaratrātā grāhapāśavināśakaḥ
trikūṭādrivanaślāghī sarvalokahitaiṣaṇaḥ
vaikuṇṭhaśubhrāsukhado vikuṇṭhāsundarīsutaḥ
ramāpriyakaraḥ śrīmān nijalokapradarśakaḥ
vipraśāpaparīkhinnanirjarārtinivāraṇaḥ
dugdhābdhimathano vipro virājatanayo 'jitaḥ
mandārādridharaḥ kūrmo devadānavaśarmakṛt
jambūdvīpasamaḥ sraṣṭā pīyūṣotpattikāraṇam
dhanvantarī rukśamano 'mṛtadhuk rukpraśāntakaḥ
āyurvedakaro vaidyarājo vidyāpradāyakaḥ
devābhayakaro daityamohinī kāmarūpiṇī
gīrvāṇāmṛtapo duṣṭadaityadānavavañcakaḥ
mahāmatsyo mahākāyaḥ śalkāntargatasāgaraḥ
vedāridaityadamano vrīhibījasurakṣakaḥ
pucchāghātabhramatsindhuḥ satyavratapriyapradaḥ
bhaktasatyavratatrātā yogatrayapradarśakaḥ
narasiṃho lokajihvaḥ śaṅkukarṇo nakhāyudhaḥ
saṭāvadhūtajalado dantadyutijitaprabhaḥ
hiraṇyakaśipudhvaṃsī bahudānavadarpahā
pravadastutapādābjo bhaktasaṃsāratāpahā
brahmendrarudrabhītighno devakāryaprasādhakaḥ
jvalajjvalanasaṃkāśaḥ sarvabhītivināśakaḥ
mahākaluṣavidhvaṃsī sarvakāmavarapradaḥ
kālavikramasaṃhartā grahapīḍāvināśakaḥ
sarvavyādhipraśamanaḥ pracaṇḍaripudaṇḍakṛt
ugrabhairavasaṃtrastaharārtivinivārakaḥ
brahmacarmāvṛtaśirāḥ śivaśīrṣaikanūpuraḥ
dvādaśādityaśīrṣaikamaṇir dikpālabhūṣaṇaḥ
vāmano 'ditibhītighno dvijātigaṇamaṇḍanaḥ
pannakhakṣatabrahmāṇḍakaṭāho 'mitavikramaḥ
svardhunītīrthajanano brahmapūjyo bhayāpahaḥ
svāṅghrivārihatāghaugho viśvarūpaikadarśanaḥ
balipriyakaro bhaktasvargadogdhā gadādharaḥ
jāmadagnyo mahāvīryaḥ parśubhṛt kārtavīryajit
sahasrārjunasaṃhartā sarvakṣatrakulāntakaḥ
niḥkṣatrapṛthvīkaraṇo vīrajid viprarājyadaḥ
droṇāstravedapravado maheśagurukīrtidaḥ
sūryavaṃśābjataraṇiḥ śrīmaddaśarathātmajaḥ
śrīrāmo rāmacandraś ca rāmabhadro 'mitaprabhaḥ
nīlavarṇapratīkāśaḥ kausalyāprāṇajīvanaḥ
padmanetraḥ padmavakraḥ padmāṅkitapadāmbujaḥ
pralambabāhuś cārvaṅgo ratnābharaṇabhūṣitaḥ
divyāmbaro divyadhanur diṣṭadivyāstrapāragaḥ
nistriṃśapāṇivīreśo 'parimeyaparākramaḥ
viśvāmitragurur dhanvī dhanurvedavid uttamaḥ
ṛjumārganimitteṣu saṃghatāḍitatāḍakaḥ
subāhur bāhuvīryāḍhyabahurākṣasaghātakaḥ
prāptacaṇḍīśadordaṇḍacaṇḍakodaṇḍakhaṇḍanaḥ
janakānandajanako jānakīpriyanāyakaḥ
arātikuladarpaghno dhvastabhārgavavikramaḥ
pitṛvāksaktarājyadhīr vanavāsakṛtotsavaḥ
virādharādhadamanaś citrakūṭādrimandiraḥ
dvijaśāpasamucchannadaṇḍakāraṇyakarmakṛt
caturdaśasahasrograrākṣasaghnaḥ kharāntakaḥ
triśiraḥprāṇaśamano duṣṭadūṣaṇadūṣaṇaḥ
chadmamārīcamathano jānakīvirahārtihṛt
jaṭāyuṣaḥ kriyākārī kabandhavadhakovidaḥ
ṛṣyamūkaguhāvāsī kapipañcamasakhyakṛt
sakaṇṭakāradurbhedasaptatālaprabhedakaḥ
kiṣkindhādhipavālighno mitrasugrīvarājyadaḥ
āñjaneyasvalāṅgūladagdhalaṅkāmahodayaḥ
sītāvirahavispaṣṭaroṣakṣobhitasāgaraḥ
nikumbhakumbhadhūmrākṣakumbhakarṇādivīrahā
kailāsasahanonmattadaśānanaśiroharaḥ
kapirākṣasarājāṅgaprāptarājyanijāśrayaḥ
ayodhyādhipatiḥ sarvarājanyagaṇaśekharaḥ
acintyakarmā nṛpatiḥ prāptasiṃhāsanodayaḥ
duṣṭadurbuddhidalano dīnahīnaikapālakaḥ
sarvasampattijananas tiryaṅnyāyavivecakaḥ
duṣṭavākkliṣṭahṛdayaḥ sītānirvāsakārakaḥ
turaṃgamedhakratuyāṭ śrīmatkuśalavātmajaḥ
satyārthatyaktasaumitriḥ sūnnītajanasaṃgrahaḥ
satkarṇapūrasatkīrtiḥ kīrtyālokāghanāśanaḥ
bharato jyeṣṭhapādābjaratityaktanṛpāsanaḥ
sarvasadguṇasampannaḥ koṭigandharvanāśakaḥ
lakṣmaṇo jyeṣṭhanirato devavairigaṇāntakaḥ
indrajitprāṇaśamano bhrātṛmān tyaktavigrahaḥ
śatrughno 'mitraśamano lavaṇāntakakārakaḥ
āryabhrātṛjanaślāghyaḥ satāṃ ślāghyaguṇākaraḥ
vaṭapattrapuṭasthāyī śrīmukundo 'khilāśrayaḥ
tanūdarārpitajaganmṛkaṇḍatanayaḥ khagaḥ
ādyo devagaṇāgraṇyo mitastutinatipriyaḥ
vṛtraghoratanutrastadevasanmantrasādhakaḥ
brahmaṇyo brāhmaṇaślāghī brahmaṇyajanavatsalaḥ
goṣpadāpsugaladgātravālakhilyajanāśrayaḥ
dausvastir yajvanāṃ śreṣṭho nṛpavismayakārakaḥ
turaṃgamedhabahukṛd vadānyagaṇaśekharaḥ
vāsavītanayo vyāso vedaśākhānirūpakaḥ
purāṇabhāratācāryaḥ kalilokahitaiṣaṇaḥ
rohiṇīhṛdayānando balabhadro balāśrayaḥ
saṃkarṣaṇaḥ sīrapāṇiḥ musalāstro 'maladyutiḥ
śaṅkhakundenduśvetāṅgas tālabhid dhenukāntakaḥ
muṣṭikāriṣṭahanano lāṅgalākṛṣṭayāmunaḥ
pralambaprāṇahā rukmīmathano dvividāntakaḥ
revatīprītido rāmāramaṇo balvalāntakaḥ
hastināpurasaṃkarṣī kauravārcitasatpadaḥ
brahmādistutapādābjo devayādavapālakaḥ
māyāpatir mahāmāyo mahāmāyānideśakṛt
yaduvaṃśābdhipūrṇendur baladevapriyānujaḥ
narākṛtiḥ paraṃ brahma paripūrṇaḥ parodayaḥ
sarvajñānādisampūrṇaḥ pūrṇānandaḥ purātanaḥ
pītāmbaraḥ pītanidraḥ pītaveśmamahātapāḥ
mahorasko mahābāhur mahārhamaṇikuṇḍalaḥ
sucārukarṇaḥ subhrājanmakarākṛtikuṇḍalaḥ
nīlakuñcitasusnigdhakuntalaḥ kaumudīmukhaḥ
sunāsaḥ kundadaśano lasatkokanadādharaḥ
sumandahāso rucirabhrūmaṇḍalavilokanaḥ
kambukaṇṭho bṛhadbrahmā valayāṅgadabhūṣaṇaḥ
kaustubhī vanamālī ca śaṅkhacakragadābjabhṛt
śrīvatsalakṣmyālakṣyāṅgaḥ sarvalakṣaṇalakṣaṇaḥ
dalodaro nimnanābhir niravadyo nirāśrayaḥ
samajaṅghājānuyugmaḥ sucārurucirājitaḥ
dhvajavajrāṅkuśāmbhojaśarāṅkitapadāmbujaḥ
bhaktabhramarasaṃghātapītapādāmbujāsavaḥ
nakhacandramaṇijyotsnāprakāśitamahāmanāḥ
svabhaktahṛdayākāśalasatpaṅkajavistaraḥ
sarvaprāṇijanānando vasudevanutipriyaḥ
devakīnandano lokanandikṛd bhaktabhītibhit
śeṣānugaḥ śeṣaśāyī yaśodānatimānadaḥ
nandānandakaro gopagopīgokulabāndhavaḥ
sarvavrajajanānandī bhaktavallabhavavallabhaḥ
valyavyaṅgalasadgātro ballavībāhumadhyagaḥ
pītapūtanikāstanyaḥ pūtanāprāṇaśoṣaṇaḥ
pūtanorasthalasthāyī pūtanāmokṣadāyakaḥ
samāgatajanānandī śakaṭoccāṭakārakaḥ
prāptaviprāśiṣodhīśo laghimādiguṇāśrayaḥ
tṛṇāvartagalagrāhī tṛṇāvartaniṣūdanaḥ
jananyānandajanako jananyāmukhaviśvadṛk
bālakrīḍārato bālabhāṣālīlādinirvṛtaḥ
gopagopīpriyakaro gītanṛtyānukārakaḥ
navanītaviliptāṅgo navanītalavapriyaḥ
navanītalavāhārī navanītānutaskaraḥ
dāmodaro 'rjunonmūlo gopaikamatikārakaḥ
vṛndāvanavanakrīḍo nānākrīḍāviśāradaḥ
vatsapucchasamākarṣī vatsāsuraniṣūdanaḥ
bakārir aghasaṃhārī bālādyantakanāśanaḥ
yamunānilasaṃjuṣṭasumṛṣṭapulinapriyaḥ
gopālabālapūgasthaḥ snigdhadadhyannabhojanaḥ
gogopagopīpriyakṛd dhanabhṛn mohakhaṇḍanaḥ
vidhātur mohajanako 'tyadbhutaiśvaryadarśakaḥ
vidhistutapadāmbhojo gopadārakabuddhibhit
kālīyadarpadalano nāganārīnutipriyaḥ
dāvāgniśamanaḥ sarvavrajabhṛj janajīvanaḥ
sarvakālasukhakrīḍo barhibarhāvataṃsakaḥ
godhugvadhūjanaprāṇo veṇuvādyaviśāradaḥ
gopīpidhānārundhāno gopīvratavarapradaḥ
vipradarpapraśamano viprapatnīprasādadaḥ
śatakratuvaradhvaṃsī śakradarpamadāpahaḥ
dhṛtagovardhanagirir vrajalokābhayapradaḥ
indrakīrtilasatkīrtir govindo gokulotsavaḥ
nandatrāṇakaro devajaleśeḍitasatkathaḥ
vrajavāsijanaślāghyo nijalokapradarśakaḥ
godhugvadhūdarpaharaḥ svayaśaḥkīrtanotsavaḥ
vrajāṅganājanārāmo vrajasundarīvallabhaḥ
rāsakrīḍārato rāsamahāmaṇḍalamaṇḍanaḥ
vṛndāvanavanāmodī yamunākūlakelikṛt
gopikāgītikāgītaḥ śaṅkhacūḍaśiroharaḥ
mahāsarpamukhagrastatrastanandavimocakaḥ
sudarśanārcitapado duṣṭāriṣṭavināśakaḥ
keśidveṣo vyomahantā śrutanāradakīrtanaḥ
akrūrapriyakṛt krūrarajakaghnaḥ suveśakṛt
sudāmadattamālāḍhyaḥ kubjācandanacarcitaḥ
mathurājanasaṃharṣī caṇḍakodaṇḍakhaṇḍakṛt
kaṃsasainyasamucchedī vaṇigvipragaṇārcitaḥ
mahākuvalayāpīḍaghātī cāṇuramardanaḥ
rāgaśālāgatāpāranaranārīkṛtotsavaḥ
kaṃsadhvaṃsakaraḥ kaṃsasvasārūpyagatipradaḥ
kṛtograsenanṛpatiḥ sarvayādasaukhyakṛt
tātamātṛkṛtānando nandagopaprasādadaḥ
śritasāṃdīpanigurur vidyāsāgarapāragaḥ
daityapañcajanadhvaṃsī pāñcajanyadarapriyaḥ
sāṃdīpanimṛtāpatyadātā kālayamārcitaḥ
sairandhrīkāmasaṃtāpaśamano 'krūraprītidaḥ
śārṅgacāpadharo nānāśarasaṃdhānakovidaḥ
abhedyadivyakavacaḥ śrīmaddārukasārathiḥ
khagendracihnitadhvajaś cakrapāṇir gadādharaḥ
nandakīyadusenāḍhyo 'kṣayabāṇaniṣaṅgavān
surāsurājeyaraṇyo jitamāgadhayūthapaḥ
māgadhadhvajinīdhvaṃsī mathurāpurapālakaḥ
dvārakāpuranirmātā lokasthitiniyāmakaḥ
sarvasampattijananaḥ svajanānandakārakaḥ
yavanāsurasaṃhartā mucukundeṣṭasādhakaḥ
rukmiṇīhārako rukmimuṇḍamuṇḍanakārakaḥ
rukmiṇīpriyakṛt sākṣād rukmiṇīramaṇīpatiḥ
rukmiṇīvadanāmbhojamadhupānamadhuvrataḥ
syamantakanimittātmabhaktarkṣādhipajit śuciḥ
jāmbavārcitapādābjaḥ sākṣāj jāmbavatīpatiḥ
satyabhāmākaragrāhī kālindīsundarīpriyaḥ
sutīkṣṇaśṛṅgavṛṣabhasaptajid rājayūthabhit
nagnajit tanayāsatyānāyikānāyakottamaḥ
bhadreśo lakṣmaṇākānto mitravindāpriyeśvaraḥ
murujit pīṭhasenānīnāśano narakāntakaḥ
dharārcitapadāmbhojo bhagadattabhayāpahā
narakāhṛtadivyastrīratnavāhādināyakaḥ
satyabhāmābalāvākyapārijātāpahārakaḥ
devendrabalabhij jāyājātanānāvilāsavān
rukmiṇīmānadalanaḥ strīvilāsāvimohitaḥ
kāmatātaḥ sāmbasuto 'saṃkhyaputraprapautravān
nandyādipramathadhvaṃsī līlājitamaheśvaraḥ
mahādevastutapado nṛgaduḥkhavimocakaḥ
pauṇḍrakāriḥ kāśirājaśirohartā sadājitaḥ
sudakṣiṇāvratārādhyaśivakṛtyānalāntakaḥ
vārāṇasīpradahano nāradekṣitavaibhavaḥ
adbhutaiśvaryamahimā sarvadharmapravartakaḥ
jarāsaṃdhavadhodyogakartā bhūpatiśarmakṛt
sanmitrakṛtyācarito rājasūyapravartakaḥ
sarvarṣigaṇasaṃstutyaś caidyaprāṇanikṛntakaḥ
indraprasthajanaiḥ pūjyo duryodhanavimohanaḥ
maheśadattasaubhāgyapurabhit śatrughātakaḥ
dantavakraripucchettā dantavakragatipradaḥ
vidūrathapramathano bhūribhārāvatārakaḥ
pārthadūtaḥ pārthahitaḥ pārthārthaḥ pārthasārathiḥ
pārthamohasamucchedī gītāśāstrapradarśakaḥ
pārthabāṇagataprāṇavīrakaivalyarūpadaḥ
duryodhanādidurvṛttadahano bhīṣmamuktidaḥ
pārthāśvamedhāharakaḥ pārtharājyaprasādhakaḥ
pṛthābhīṣṭaprado bhīmajayado vijayapradaḥ
yudhiṣṭhireṣṭasaṃdātā draupadīprītisādhakaḥ
sahadeveritapado nakulārcitavigrahaḥ
pauravendrapurastrībhyo dvārakāgamanotsavaḥ
ānartadeśanivasatprajeritamahatkathaḥ
priyaprītikaro mitravipradāridryabhañjanaḥ
tīrthāpadeśasanmitrapriyakṛn nandanandanaḥ
gopījanajñānadātā tātakratukṛtotsavaḥ
sadvṛttavaktā sadvṛttakartā sadvṛttapālakaḥ
tātātmajñānasaṃdātā devakīmṛtaputradaḥ
śrutadevapriyakaro maithilānandavardhanaḥ
pārthadarpapraśamano mṛtaviprasutapradaḥ
strīratnavṛndasaṃtoṣī janakelikalotsavaḥ
candrakoṭijanānandī bhānukoṭisamaprabhaḥ
kṛtāntakoṭidurlaṅghyaḥ kāmakoṭimanoharaḥ
yakṣarāṭkoṭidhanavān marutkoṭisvavīryavān
samudrakoṭigambhīro himavatkoṭyakampanaḥ
koṭyaśvamedhāḍhyaharaḥ tīrthakoṭyadhikāhvayaḥ
pīyūṣakoṭimṛtyughnaḥ kāmadhukkoṭyabhīṣṭadaḥ
śakrakoṭivilāsāḍhyaḥ koṭibrahmāṇḍanāyakaḥ
sarvāmoghodyamo 'nantakīrtiniḥsīmapauruṣaḥ
sarvābhīṣṭapradayaśāḥ puṇyaśravaṇakīrtanaḥ
brahmādisurasaṃgītavītamānuṣaceṣṭitaḥ
anādimadhyanidhano vṛddhikṣayavivarjitaḥ
svabhaktoddhavamukhyaikajñānado jñānavigrahaḥ
saśarīrajarāvyādhasvargadaḥ svargisaṃstutaḥ
mumukṣumuktaviṣayijanānandakaro yaśaḥ
kalikālamaladhvaṃsiyaśāḥ śravaṇamaṅgalaḥ
bhaktapriyo bhaktahito bhaktabhramarapaṅkajaḥ
smṛtamātrākhilatrātā yantramantraprabhañjakaḥ
sarvasampatsrāvināmā tulasīdāmavallabhaḥ
aprameyavapur bhāsvadanarghyāṅgavibhūṣaṇaḥ
viśvaikasukhado viśvasajjanānandapālakaḥ
sarvadevaśiroratnam adbhutānantabhogavān
adhokṣajo janājīvyaḥ sarvasādhujanāśrayaḥ
samastabhayabhinnāmā smṛtamātrārtināśakaḥ
svayaśaḥśravaṇānandajanarāgī guṇārṇavaḥ
anirdeśyavapus taptaśaraṇo jīvajīvanaḥ
paramārthaḥ paraṃvedyaḥ parajyotiḥ parāgatiḥ
vedāntavedyo bhagavān anantasukhasāgaraḥ
jagadbandhadhvaṃsayaśā jagajjīvajanāśrayaḥ
vaikuṇṭhalokaikapatir vaikuṇṭhajanavallabhaḥ
pradyumno rukmiṇīputraḥ śambaraghno ratipriyaḥ
puṣpadhanvā viśvajayī dyumatprāṇaniṣūdakaḥ
aniruddhaḥ kāmasutaḥ śabdayonir mahākramaḥ
uṣāpatir vṛṣṇipatir hṛṣīkeśo manaḥpatiḥ
śrīmadbhāgavatācāryaḥ sarvavedāntasāgaraḥ
śukaḥ sakaladharmajñaḥ parīkṣinnṛpasatkṛtaḥ
śrībuddho duṣṭabuddhighno daityavedabahiṣkaraḥ
pākhaṇḍamārgapravado nirāyudhajagajjayaḥ
kalkī kaliyugācchādī punaḥ satyapravartakaḥ
vipraviṣṇuyaśo'patyo naṣṭadharmapravartakaḥ
sārasvataḥ sārvabhaumo balitrailokyasādhakaḥ
aṣṭamyantarasaddharmavaktā vairocanipriyaḥ
āpaḥ karo ramānātho 'marārikulakṛntanaḥ
śrutendrahitakṛd dhīravīramuktibalapradaḥ
viṣvaksenaḥ śambhusakho daśamāntarapālakaḥ
brahmasāvarṇivaṃśābdhihitakṛd viśvavardhanaḥ
dharmasetur adharmaghno vaidhyatantrapadapradaḥ
asurāntakaro devārthakasūnuḥ subhāṣaṇaḥ
svadhāmā sūnṛtāsūnuḥ satyatejo dvijātmajaḥ
dviṣaṇmanuyugatrātā pātālapuradāraṇaḥ
daivahotrir vārhatoyo divaspatir atipriyaḥ
trayodaśāntaratrātā yogayogijaneśvaraḥ
sattrāyaṇo bṛhadbāhur vainateyo viduttamaḥ
karmakāṇḍaikapravado vedatantrapravartakaḥ
parameṣṭhī surajyeṣṭho brahmā viśvasṛjāṃpatiḥ
abjayonir haṃsavāhaḥ sarvalokapitāmahaḥ
viṣṇuḥ sarvajagatpātā śāntaḥ śuddhaḥ sanātanaḥ
dvijapūjyo dayāsindhuḥ śaraṇyo bhaktavatsalaḥ
rudro mūḍhaḥ śivaḥ śāstā śambhuḥ sarvaharo haraḥ
kapardī śaṃkaraḥ śūlī tryakṣo 'bhedyo maheśvaraḥ
sarvādhyakṣaḥ sarvaśaktiḥ sarvārthaḥ sarvatomukhaḥ
sarvāvāsaḥ sarvarūpaḥ sarvakāraṇakāraṇam
ity etat kathitaṃ vipra viṣṇor nāmasahasrakam
sarvapāpapraśamanaṃ sarvābhīṣṭaphalapradam
manaḥśuddhikaraṃ cāśu bhagavadbhaktivardhanam
sarvavighnaharaṃ sarvāścaryaiśvaryapradāyakam
sarvaduḥkhapraśamanaṃ cāturvargyaphalapradam
śraddhayā parayā bhaktyā śravaṇāt paṭhanāj japāt
pratyahaṃ sarvavarṇānāṃ viṣṇupādāśritātmanām
etat paṭhan dvijo vidyāṃ kṣatriyaḥ pṛthivīm imām
vaiśyo mahānidhiṃ śūdro vāñchitāṃ siddhim āpnuyāt
dvātriṃśadaparādhānyo jñānājñānāc cared dhareḥ
nāmnā daśāparādhāṃś ca pramādād ācared yadi
samāhitamanā hy etat paṭhed vā śrāvayej japet
smared vā śṛṇuyād vāpi tebhyaḥ sadyaḥ pramucyate
nātaḥ parataraṃ puṇyaṃ triṣu lokeṣu vidyate
yasyaikakīrtanenāpi bhavabandhād vimucyate
atas tvaṃ satataṃ bhaktyā śraddhayā kīrtanaṃ kuru
viṣṇor nāmasahasraṃ te bhagavatprītikāraṇam
śrīnārada uvāca
dhanyo 'smy anugṛhīto 'smi tvayātikaruṇātmanā
yataḥ kṛṣṇasya paramaṃ sahasraṃ nāmakīrtitam
yady ālasyāt pramādād vā sarvaṃ paṭhitum anvaham
na śaknomi tadā deva kiṃ karomi vada prabho
śrīśiva uvāca
yadi sarvaṃ na śaknosi pratyahaṃ paṭhituṃ dvija
tadā kṛṣṇeti kṛṣṇeti kṛṣṇeti pratyahaṃ vada
etena tava viprarṣe sarvaṃ sampadyate sakṛt
kiṃ punar bhagavannāmnāṃ sahasrasya prakīrtanāt
yan nāmakīrtanenaiva pumān saṃsārasāgaram
taraty addhā prapadye taṃ kṛṣṇaṃ gopālarūpiṇam
śrīśiva uvāca
śṛṇvanti pratyahaṃ ye vai viṣṇor nāmasahasrakam
kīrtayanty athavā vipra saṃsmaranty ādareṇa vā
vā śataṃ vā viṃśatiṃ vāpi daśa vā pañca vā dvija
ekaṃ vā kāmato bhaktyā viṣṇupādāmbujāśrayāḥ
teṣāṃ phalasya puṇyānāṃ nāntaṃ paśyāmi nārada
yatas tair bhagavān eva parānando vaśīkṛtaḥ
yato nāmaiva paramaṃ tīrthaṃ kṣetraṃ ca puṇyadam
nāmaiva paramaṃ daivaṃ nāmaiva paramaṃ tapaḥ
nāmaiva paramaṃ dānaṃ nāmaiva paramā kriyā
nāmaiva paramo dharmo nāmaivārthaḥ prakīrtitaḥ
nāmaiva kāmo bhaktānāṃ mokṣo 'pi nāma kevalam
eṣāṃ ca sādhanaṃ nāma kāmināṃ dvijasattama
nāmaiva paramā bhaktir nāmaiva paramā gatiḥ
nāmaiva paramaṃ jāpyaṃ nāmaiva prārthanaṃ param
niṣkāmānāṃ dhanaṃ nāma muktibhuktisukhārthavat
nāma syāt paramaṃ saukhyaṃ nāmaiva vairāgyakāraṇam
sattvaśuddhikaraṃ nāma nāma jñānapradaṃ smṛtam
mumukṣūṇāṃ muktipadaṃ kāmināṃ sarvakāmadam
vaiṣṇavānāṃ phalaṃ nāma tasmān nāma sadā smaret
saṃketitāt pārihāsyāddhelanājvaratāpataḥ
kīrtitaṃ bhagavannāma sarvapāpaharaṃ smṛtam
yāvatī pāpanirhāre śaktir nāmni hareḥ sthitā
tāvat pāpijanaḥ pāpaṃ kartuṃ śaknoti naiva hi
jñānājñānāddharer nāmakīrtanāt puruṣasya hi
pāparāśiṃ dahaty āśu yathā tūlaṃ vibhāvasuḥ
saṃkīrtitaṃ harer nāma śraddhayā puruṣeṇa vai
tasya satyaphalaṃ dhatte kramaśo dvijasattamaḥ
pāpanāśaṃ mahāpuṇyaṃ vairāgyaṃ ca caturvidham
gurusevām ātmabodhaṃ bhrāntināśam anantaram
sampūrṇānandabodhaṃ ca tatas tasmin labhet sthiram
śrīnārada uvāca
caturvidhaṃ tvayā proktaṃ vairāgyaṃ surasattama
etad varṇaya lokasya hitāya jñānakāraṇam
śrīśiva uvāca
asaṅgarahito bhogaḥ kriyate puruṣeṇa yat
viṣayāṇāṃ dvijaśreṣṭha tad amānaḥ prakīrtitaḥ
bhogye svāduvihīne 'pi kriyate vṛttir ātmanaḥ
dvitīyo vyatirekākhyas tad vijānīhi sattama
manasaḥ prītirāhitye indriyair evaṃ bhujyate
bhogas tṛtīyaḥ puruṣair indriyākhyaḥ prakīrtitaḥ
manasaś cendriyāṇāṃ ca rāgarāhityam uttamam
viṣayāharaṇaṃ vipra caturthaḥ parikīrtitaḥ
eṣa nāma paraś cāśu jāyate dvijasattama
jñānaṃ ca paramaṃ śuddhaṃ brahmānandapradāyakam
tīrthair dānais tapobhiś ca homair jātyair vratamakhaiḥ
yogaiś ca vividhair vipra yad viṣṇoḥ paramaṃ padam
na yānti mānavās tad vai nāmakīrtanamātrataḥ
saṃyānty eva na saṃdehaṃ kuru vipra haripriyam
mahāpātakayukto 'pi kīrtayitvā jagadgurum
taraty eva na saṃdehaḥ satyam eva vadāmy aham
kalikālamalaṃ cāpi sarvapātakam eva ca
hitvā nāmaparo vipra viṣṇulokaṃ sa gacchati
tasmān nāmaikamātreṇa taraty eva bhavārṇavam
pumān atra na saṃdeho vinā nāmāparādhataḥ
tadyatnenaiva puruṣaḥ śreyaskāmo dvijottamaḥ
viṣṇor na kuryān nāmnas tu daśapāpān kathaṃcana
śrīnārada uvāca
śruto bhagavato vaktrād dvāviṃśadaparādhakam
viṣṇor nāmnā daśa tathā etad varṇaya no prabho
śrīśiva uvāca
śrūyatām aparādhān vai viṣṇor vakṣyāmi nārada
yān kṛtvā narakaṃ yānti mānavāḥ satataṃ mune
asnātvā sparśanaṃ viṣṇor vinā śaṅkhena snāpanam
aśauce sparśanaṃ sākṣād bhuktā pādodakagrahaḥ vā
vinā śabdena pūjā ca vinā naivedyapūjanam
uccāsanasthapūjā ca śīte vyajanavātakam
udakyādarśanaṃ caiva ghaṇṭāyā bhūniveśanam
pauṣe ca candanasparśo grīṣme cāsparśanaṃ tathā
puṣpaṃ toyena saṃsparśaṃ vinā homaṃ mahotsavaḥ
pūjāṃ kṛtvā pṛṣṭhadarśam agre ca bhramaṇaṃ tathā
bhojanaṃ bhagavadvāre abhuktvā ca viṣādatā
pādukārohaṇaṃ viṣṇor gehe kambalaveśanam
vāmapādapraveśaś ca kūrdanaṃ pākabhojanam
śleṣmaprakṣepaṇaṃ caiva tattṛṇair dantadhāvanam
devāgre vāhanāroho naivedye dravyabuddhitā
śālagrāme sthirāyāṃ ca śileti pratimeti ca
harikīrter asaṃślāghā vaiṣṇave narasāmyatā
viṣṇau ca devatāsāmyam anyoddeśanivedanam
ete 'parādhā dvātriṃśad viṣṇor nāmnām atha śṛṇu
satāṃ nāmnā śive viṣṇau bhidācāryāvamānatā
vedanindā nāmni vādaḥ pāpecchā nāmasāhasāt
nāmno dharmaiḥ sāmyabuddhir dānaṃ śraddhāvivarjitaiḥ
śrutvāpi śraddhārāhityaṃ kīrtane cāpy ahaṃmatiḥ
ete nāmnāṃ dvijaśreṣṭha hy aparādhā mayeritāḥ
varjanīyā nṛbhir yatnair yato narakakāraṇāḥ
śrīnārada uvāca
viṣayāsaktacittānāṃ prākṛtānāṃ nṛṇāṃ prabho
aparādhā harer āśu varjyā naiva bhavanti hi
ato yena prakāreṇa taranti prākṛtā api
aparādhān kṛtān deva tan mamākhyātum arhasi
śrīśiva uvāca
pradakṣiṇaśataṃ kṛtvā daṇḍavat praṇamed bhuvi
aparādhaśataṃ tasya kṣamate svasya keśavaḥ
pradakṣiṇaṃ sakṛt kṛtvā yo na jānuśiraṃ namet
niṣphalaṃ tad bhavet tasya tasmāt pratyekaśo namet
jagannātheti te nāma vyāhariṣyanti te yadi
aparādhaśataṃ teṣāṃ kṣamate nātra saṃśayaḥ
nāmno 'parādhās tarati nāmna eva sadā japāt
vinā bhaktāparādhena tatprasādavivarjitaḥ
sarvāparādhāṃs tarati viṣṇupādāmbujāśrayaḥ
viṣṇor apy aparādhān vai nāmasaṃkīrtanāt taret
viṣṇubhaktāparādhānāṃ naivāsty anyā pratikriyā
śrīnārada uvāca
bhaktāparādhān me brūhi yathā teṣāṃ pratikriyā
anugrahāya lokānāṃ bhagavan mama cāpi hi
śrīśiva uvāca
viṣṇubhaktasya sarvasvaharaṇaṃ dvijasattama
bhartsanaṃ cottame bhakte svapne cāpi prahāraṇam
ete 'parādhā bhaktānāṃ śṛṇv eṣāṃ pratikriyā
taddhanaṃ dviguṇaṃ dattvā kṛtvā pādābhivandanam
kathayen me kṣamasveti taddoṣaṃ dhanakarṣaṇam
yāvat tadbhartsanaṃ kṛtvā tāvan māsān samāhitaḥ
nirmatsaraḥ paricaret tatprasādena śudhyati
yāvajjīvaṃ prahāre tu paricaryed atandritaḥ
tatprasādena tatpāpān niṣkṛtir nānyathā bhavet
akṛtvā niṣkṛtīn etān narakān nāsti niṣkṛtiḥ
ajñānataḥ kṛte vipra tatprasādena naśyati
jñānāt tu dviguṇaṃ kuryād eṣa dharmaḥ sanātanaḥ
putre śiṣye ca jāyāyāṃ śāsane nāsti dūṣaṇam
anyayā tu kṛte doṣo bhavaty eva na saṃśayaḥ
keśākarṣe padāghāte mukhe ca carpaṭe kṛte
na niṣkṛtiṃ prapaśyāmi tasmāt tān na samācaret
śrīśiva uvāca
atha te sampravakṣyāmi rahasyaṃ hy etad uttamam
yacchraddhayā tu tiṣṭhan vai harau bhaktir dṛḍhā bhavet
deve tīrthe ca dharme ca viśvāsaṃ tāpatāraṇāt
taddhitvā kṛṣṇapādāmbuśaraṇaṃ praviśen mudā
śaraṇaṃ me jagannāthaḥ śrīkṛṣṇaḥ puruṣottamaḥ
tannāmni svagurau caiva brūyād etat samāhitaḥ
hitvānyadevatāpūjāṃ balidānādinā dvija
ekam eva yajet kṛṣṇaṃ sarvadevamayaṃ dhiyā
nityaṃ naimittakaṃ kāryaṃ tathāvaśyakam eva ca
gṛhāśramī viṣṇubhaktaḥ kuryāt kṛṣṇaṃ dhiyā smaran
eteṣu cānyadevānāṃ yā pūjā vidhinā smṛtā
sāpi kṛṣṇārcanāt paścāt kriyeta hṛdi taṃ smaran
anyadā tv anyadevānāṃ pṛthakpūjāṃ na ca smaret
kāmyaṃ niṣiddhaṃ ca tathā naiva kuryāt kadācana
kalatraputramitrādīn hitvā kṛṣṇaṃ samāśritāḥ
harikīrtiratā ye ca teṣāṃ kṛtyaṃ na vidyate
kṛtvānyadevatāpūjāṃ sakāmāṃ balinā dvija
bhaktibhraṣṭo bhaved āśu saṃsārān na nivartate
kāmātmā niranukrośaḥ paśughātaṃ samācaran
paśulomasamaṃ varṣaṃ narake paripacyate
yajñe paśor ālabhane naiva doṣo 'sti yad vacaḥ
api pravṛttī rāgiṇāṃ nivṛttis tu garīyasī
kṛtvānyadevatāpūjāṃ paśuṃ hitvā narādhamāḥ
yadi te svargatiṃ yānti narakaṃ yānti ke tadā
sa māṃ punar bhakṣayitā yasya māṃsam adāmy aham
iti māṃsaniruktaṃ vai varṇayanti manīṣiṇaḥ
viṣṇubhaktiṃ samāśritya paśughātaṃ samācaran
kṛtvānyadevatāpūjāṃ bhraṣṭo bhavati niścitam
mānuṣyaṃ prāpya ye jīvā na bhajanti hareḥ padam
te śocyā sthāvarādīnām apy ekaśaraṇā yadi
ahaṃ brahmā surendrāś ca ye bhajāmo divāniśam
tato 'dhiko 'sti ko devaḥ śrīkṛṣṇāt puruṣottamāt
yatprasādaṃ pratīkṣante sarve lokāḥ sapālakāḥ
sāpi lakṣmīr yaccaraṇaṃ sevate tadanādṛtā
tato 'dhiko 'sti ko devo lakṣmīkāntāj janārdanāt
yannāmni ke na saṃyānti puruṣāḥ paramaṃ padam
dharmārthakāmamokṣāṇāṃ mūlaṃ yac caraṇārcanam
tato 'dhiko 'sti ko devaḥ kṛpāsindhor mahātmanaḥ
bhajanasyālpamātreṇa bahu manyeta yaḥ sadā
tato 'dhiko 'sti ko devaḥ sukhārādhyāj jagadguroḥ
yena kenāpi bhāvena yo 'pi ko 'pi bhajan janaḥ
labhate 'bhīpsitāṃ siddhiṃ mokṣaṃ cāpy akutobhayam
tato 'dhiko 'sti ko devaḥ devakīdevinandanāt
yo jaganmuktaye kīrtim avatīrya tatāna ha
ato 'nyadevatāpūjāṃ tyaktvā balividhānataḥ
sadguror upadeśena bhajet kṛṣṇapadadvayam
śṛṇuyāt pratyahaṃ viṣṇor yaśaḥ paramamaṅgalam
uccārayen mukhenaiva nāma cittena saṃsmaret
prītiṃ kuryād vaiṣṇaveṣu abhakteṣu vivarjayet
daivopalabdhaṃ bhuñjāno nātiyatnaṃ caret sukhe
gṛheṣv atithivat tiṣṭhed yady etān naiva bādhate
eṣāṃ bādhe pṛthak tiṣṭhed vaiṣṇaveṣu ca saṅgavān
brahmacārī gṛhī vāpi vānaprastho yatiś ca vā
vinā vaiṣṇavasaṅgena naiva siddhiṃ labhej janaḥ
bhaktasaṅgaṃ vinā bhaktir naiva jāyeta kasyacit
bhaktiṃ vinā na vairāgyaṃ na jñānaṃ mokṣam aśnute
ata āśramaliṅgāṃś ca hitvā bhakteḥ samaṃ vaset
yatsaṅgāc chrutikīrtibhyāṃ harau bhaktiḥ prajāyate
viṣṇubhaktaprasaṅgasya nimeṣeṇāpi nārada
svargāpavargau na sāmyaṃ kim utānyasukhādibhiḥ
ato yatnena puruṣaḥ kuryāt saṅgaṃ harer janaiḥ
tiryañco 'pi yato muktiṃ labhante kimu mānuṣāḥ
tatsaṅgenaiva puruṣo viṣṇuṃ prāpnoti niścitam
vinā vairāgyajñānābhyāṃ yato viṣṇus tadantike
yeṣāṃ saṅgāddhareḥ saṅgaṃ sakṛd ākarṇya mānavaḥ
parityaktuṃ na śaknoti yadi bhadrasarid bhavet
arasajño 'pi tatsaṅgaṃ yadi yāti kathaṃcana
bhūtvā rasajño 'pi mahān karmabandhād vimucyate
tatas taddharmanirato bhagavaty amalātmani
prāpnoti paramāṃ bhaktiṃ sarvakāmapradāyinīm
bhaktiṃ viditvā puruṣo muktiṃ necchati kaścana
sālokyādipadaṃ cāpi kimu cānyasukhaṃ dvija
phalaṃ vinā viṣṇubhaktā muktiṃ yānti dvijottama
tata eva vidur nānya ānandamayam uttamam
yato harir likhitavat hṛdaye vartate sadā
teṣāṃ premalatābaddhaḥ paramānandavigrahaḥ
śrīnārada uvāca
iyān guṇo 'sti deveśa bhagavatpādasevane
kuto bhajanti manujo 'nyadevaṃ kim icchayā
śrīśiva uvāca
yadādisatye viprendra narā viṣṇuparāyaṇāḥ
na yajanti vinā viṣṇum anyadevaṃ kathaṃcana
tadātmapūjāprāptyarthaṃ sarvadevamayaṃ ca vai
pūjayāmo hṛṣīkeśaṃ kāyavāṅmanasā dvija
tadā tuṣṭo vibhuḥ prāha devadevo rameśvaraḥ
avatīrya yajiṣyāmi yuṣmāṃl lokāṃś ca yājayan
tataḥ sarve janā yuṣmān yajiṣyanti samāhitāḥ
anena pūjā yuṣmākaṃ bhaviṣyati sukhāvahā
ahaṃ coktaḥ pṛthak tena śrīnivāsena brāhmaṇa
kalpitair āgamair nityaṃ māṃ gopāya maheśvara
madavajñāpāpaharaṃ nāmnāṃ sahasram uttamam
paṭhiṣyasi sadā bhadraṃ prārthitena mayā punaḥ
tato me hy āgamaiḥ kṛṣṇam ācchādya na tu devatāḥ
yantrair mantraiś ca tantraiś ca darśitāḥ phaladā dvija
tair āgamair mandadhiyā hitvā kṛṣṇaṃ jagadgurum
bhajanti devatā anyā balidānena nityaśaḥ
nānā devān samārādhya nānākāmasukhecchayā
bhogāvasāne te yānti narakaṃ svatamomayam
dṛṣṭvā tathāvidhān lokān pāpāśaṅkitamānasaḥ
gato 'haṃ vāsudevasya caraṇe śaraṇaṃ dvija
stutiṃ ca cakre praṇataḥ praśrayānatakaṃdharaḥ
samāhitamanā vipra prāñjaliḥ puruṣottamam
oṃ namo 'stu kṛṣṇāya vikuṇṭhavedhase tvatpādalīlāśrayajīvabandhave
sadāptakāmāya mahārthahetave vijñānavidyānidhaye svayambhuve
eko 'si sṛṣṭeḥ purato laye tathā yugādikāle ca vidāṃ samakṣataḥ
anyatra nānātanubhir virājate tasmā anantācaritāya te namaḥ
pradhānakālāśayakarmasākṣiṇe tatsaṃgrahāpāravihārakāriṇe
kṛṣṇāya nānātanum īyuṣe same kṛtānurāgāya namo namas te
śṛṇvanti gāyanti gṛṇanti ye yaśo jagatpavitraṃ jagadīśitus tava
te 'nyaṃ na paśyanti sukhāya hy ātmano vinā bhavatpādaniṣevaṇād bahiḥ
niṣkiṃcanā ye tava pādasaṃśrayāḥ puṣṇanti te tat sukham ātmasambhavam
jānanti tattvena vidus tataḥ parāḥ kāmaiḥ samākṛṣṭadhiyo vicakṣaṇāḥ
ahaṃ tu sākṣāt tava pādapaṅkajaṃ nityaṃ bhajāno 'pi pṛthaṅmatir vibho
purātmamānaṃ pracikīrṣur ātmanaḥ sakāśato 'py adya malaṃ nikṛntayan
athāpi te deva padāmbujadvayaṃ nikāmalābhāya sadāstu me hareḥ
yaccintanāt sarvamano'nukūlāt siddhir bhavaty eva kimu prakīrtanāt
iti me saṃstutiṃ jñātvā bhagavān praṇatārtihā
mamākṣigocaraṃ rūpam akarot sa dayāparaḥ
sāndrānandamahendranīlamaṇivad dehodgataprollasatsvarṇair mauliṣu hārakuṇḍalayugaiḥ keyūrakāñcyaṅgadaiḥ
mañjīrair vilasatpiśaṅgavalayaṃ lakṣmyāṅkitaṃ śāśvatam sarveśaṃ karuṇākaraṃ suravarair bhaktaiḥ samāsevitam
dṛṣṭvā tatpadapaṅkajaṃ hṛdi dadhe govindadāmodaraśrīkṛṣṇeti mukhair vadan trijagato bhartur mudāhaṃ tadā
netrair nirjharavāripūram iva me gātre ca harṣas tato vāṇyāṃ gadgadatāṃ vilokya bhagavān mām āha bhaktapriyaḥ
jñātāṃ me suravarya vāñchitatarāṃ madbhaktasaṅgāvaliṃ tat te 'haṃ pravadāmi te karuṇayā bhaktāya sākaṃ varaiḥ
mallīlāṃ gadato bhaviṣyati bhavatsarve janā vaiṣṇavāḥ
bhāryā cāpi tayānukūlasukhadā bhaktāgraṇīr me bhavān
etāvad uktvā bhagavān gato lokam alaukikam
ahaṃ ca tān varāṃl labdhvā kṛtārtho 'smi dvijarṣabha
atas tad dinam ārabhya pārvatī bhuvaneśvarī
matsaṅgād vaiṣṇavī bhūtvā mām āpṛcchat sureśvarī
bhavān mahābhāgavataḥ kumārādyā maheśvarāḥ
kuberādyā devatāś ca nandīśādyāś ca me gaṇāḥ
pṛthak pṛthag apṛcchan mā kṛṣṇapādāmbujāśrayāḥ
kathāḥ paramakalyāṇīḥ sarvalokaikapāvanīḥ
atha māṃ pṛcchatī vākyaṃ madvākyaṃ ca dvijottama
saṃlikhaty apramatto 'sau gaṇeśo matsuto 'ntike
mama teṣāṃ ca saṃvādaṃ kalā lokamanoharāḥ
abhavaṃs tatra śāstrāṇi sarvalokahitāni vai
tāni tantrāṇi śrotāraḥ samānīya mahītale
sthāne sthāne muniśreṣṭha kathayiṣyanti bhūriśaḥ
tvam apy enaṃ sātvatākhyaṃ tantraṃ bhagavataḥ priyam
naimiṣe śaunakādīnāṃ samakṣaṃ kathayiṣyasi
śrīnārada uvāca
śrutaṃ bhagavato vaktrāt tantraṃ sātvatam uttamam
tasmin hiṃsāniṣedhaṃ ca śrutvā me saṃśayo 'bhavat
vedena vihitā hiṃsā paśūnāṃ yajñakarmaṇi
yajñe vadho 'vadhaś caiva vedavidbhir nirūpitaḥ
tanniṣedhe kathaṃ śrautaṃ smārtaṃ karma maheśvara
varteta sarvalokasya ihāmutraphalapradam
śrīśiva uvāca
pravṛttaṃ ca nivṛttaṃ ca dvividhaṃ karma varṇitam
śrutyā smṛtyā ca viprendra kāmyaṃ kāmijanāya vai
pravṛttam avirodhena kurvan svar yāti mānavaḥ
puṇyāvaśeṣe bhūpṛṣṭhe karmasaṃjñiṣu jāyate
nivṛttam ācaran yogī bhogecchātyaktamānasaḥ
prayāti paramāṃ siddhiṃ yato nāvartate gataḥ
ataḥ pravṛttiniṣṭhasya nānākāmānurāgiṇaḥ
ṣaḍvidhair niyamair viprābhyanujñaiva pradarśitā
vidhir naivāsti hiṃsāyām abhyanujñā yataḥ kṛtā
ato nivṛttihiṃsāyāṃ yajñe 'pi kathitā budhaiḥ
ahiṃsā paramo dharmaḥ sarvavarṇāśramāditaḥ
sa ca ācārato nṝṇām abhīṣṭaphalado bhavet
viśeṣato viṣṇubhaktā hiṃsākarma tyajanti hi
ahiṃsayā hi bhūtānāṃ bhagavān āśu tuṣyati
ataḥ sarveṣu bhūteṣu bhagavān akhileśvaraḥ
praviṣṭa īyate nānārūpaiḥ sthāvarajaṅgamaiḥ
mayāpi hy āgame hiṃsā vihitā yā vidhānataḥ
sāpi kāmukalokānāṃ kāmitāphalasiddhaye
viṣṇubhaktā na vāñchanti matto 'pi kiyad eva hi
atas teṣāṃ vidhāne 'pi hiṃsā nindyā prakīrtitā
atas tvaṃ kāmyakarmāṇi parityajya viśeṣataḥ
śrūyāḥ kṛṣṇakathāḥ puṇyāḥ sarvalokeṣṭasiddhidāḥ
pravṛttaśāstraṃ śṛṇuyād yac chrutvā tatparo bhavet
nivṛtte 'pi harer bhaktiyutaṃ mukhyaṃ prakīrtitam
viśeṣataḥ kṛṣṇalīlākathā lokasumaṅgalāḥ
kīrtayasva dvijaśreṣṭha śrūyāś caiva nirantaram
hitvānyadevaśaraṇaṃ bhajanaṃ ca viśeṣataḥ
ye bhajanti hareḥ pādaṃ kṛṣṇaikaśaraṇaṃ narāḥ
ihāmutra te nityaṃ kṛtārthā bhagavatpriyāḥ
paramānandasaṃdohaṃ prāpnuvanti nirantaram
ye tu naivaṃvido 'śāntā mūḍhāḥ paṇḍitamāninaḥ
yajanty avirataṃ devān paśūn hatvā sukhecchayā
kāmabhogāvasāne taṃ te chetsyanti viniścitam
ity etat kathitaṃ vipra tantraṃ sātvatam uttamam
viṣṇubhaktajanājīvyaṃ sarvasiddhipradāyakam
śravaṇāt kīrtanād asya kṛṣṇe bhaktir hi jāyate
bhaktiṃ labdhavataḥ sādho kim anyad avaśiṣyate
yato bhagavatā proktaṃ tasya bhaktivivardhanam
tantre 'smin kathitaṃ vipra viśvasambhavam uttamam
avatārāś ca śrīviṣṇoḥ sampūrṇāṃśakalā bhidā
bhaktibhedāś ca bhedānāṃ lakṣaṇaṃ ca pṛthagvidham
yugānurūpaṃ śrīviṣṇoḥ sevayā mokṣasādhanam
viṣṇor nāmasahasraṃ ca nāmamāhātmyam uttamam
viṣṇor nāmnā vaiṣṇavānām aparādhasya ca niṣkṛtiḥ
sarvasārarahasyaṃ ca tantrotpatteś ca kāraṇam
hiṃsāvidhiniṣedhaṃ ca tava praśnānusārataḥ
yan nāmaikaṃ karṇamūlaṃ praviṣṭaṃ vācānviṣṭaṃ cetanāsu smṛtaṃ vā
dagdhvā pāpaṃ śuddhasattvāt taddehaṃ kṛtvā sākṣāt saṃvidhatte 'navadyam
tasmād anantāya janārdanāya vederitānantaguṇākarāya
mahānubhāvāya nirañjanāya nityātmalābhāya namo namas te
