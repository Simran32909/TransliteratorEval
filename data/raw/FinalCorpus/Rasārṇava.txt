yasmin sarvaṃ yataḥ sarvaṃ yaḥ sarvaṃ sarvataśca yaḥ
yaśca sarvamayo nityaṃ tasmai sarvātmane namaḥ
kailāsaśikhare ramye nānāratnavibhūṣite
nānādrumalatākīrṇe guptasambandhavarjite
devadevaṃ sukhāsīnaṃ nīlakaṇṭhaṃ trilocanam
praṇamya śirasā devī pārvatī paripṛcchati
śrīdevyuvāca
devadeva mahādeva kāla kāmāṅgadāhaka
kulakaulamahākaulasiddhakaulādināśana
tvatprasādācchrutaṃ sarvam aśeṣamavadhāritam
yadi te 'ham anugrāhyā yadyahaṃ tava vallabhā
sūcitā sarvatantreṣu yā punarna prakāśitā
jīvanmuktiriyaṃ nātha kīdṛśī vaktumarhasi
śrībhairava uvāca
sādhu sādhu mahābhāge sādhu parvatanandini
sādhu pṛṣṭaṃ tvayā devi bhaktānāṃ hitakāmyayā
ajarāmaradehasya śivatādātmyavedanam
jīvanmuktirmahādevi devānāmapi durlabhā
piṇḍapāte ca yo mokṣaḥ sa ca mokṣo nirarthakaḥ
piṇḍe tu patite devi gardabho'pi vimucyate
yadi muktirbhagakṣobhe kiṃ na muñcanti gardabhāḥ
ajāśca vṛṣabhāścaiva kiṃna muktā gaṇāmbike
tasmāt saṃrakṣayet piṇḍaṃ rasaiścaiva rasāyanaiḥ
śukramūtrapurīṣāṇāṃ yadi muktirniṣevaṇāt
kiṃna muktā mahādevi śvānaśūkarajātayaḥ
ṣaḍdarśane'pi muktistu darśitā piṇḍapātane
karāmalakavat sāpi pratyakṣaṃ nopalabhyate
akathyamapi deveśi sadbhāvaṃ kathayāmi te
śūnyapāpo mantrayājī na piṇḍaṃ dhārayet kvacit
devānāmapi deveśi durlabhaṃ piṇḍadhāraṇam
kiṃ punarmānuṣāṇāṃ tu dharaṇītalavāsinām
dharme naṣṭe kuto dharmaḥ dharme naṣṭe kutaḥ kriyā
kriyānaṣṭe kuto yogaḥ yoge naṣṭe kuto gatiḥ
gatinaṣṭe kuto mokṣo mokṣe naṣṭe na kiṃcana
śrīdevyuvāca
jīvanmuktisvarūpaṃ tu devadeva śrutaṃ mayā
tatpratyupāyaṃ me brūhi yadyasti karuṇā mayi
śrībhairava uvāca
karmayogena deveśi prāpyate piṇḍadhāraṇam
rasaśca pavanaśceti karmayogo dvidhā mataḥ
mūrchito harati vyādhiṃ mṛto jīvayati svayam
baddhaḥ khecaratāṃ kuryāt raso vāyuśca bhairavi
jñānānmokṣaḥ sureśāni jñānaṃ pavanadhāraṇāt
tatra devi sthiraṃ piṇḍaṃ yatra sthairye rasaḥ prabhuḥ
acirājjāyate devi śarīram ajarāmaram
manasaśca yathā dhyānaṃ rasayogādavāpyate
satyaṃ sa labhate devi jñānaṃ vijñānapūrvakam
tasya mantrāśca sidhyanti yo 'śnāti mṛtasūtakam
yāvanna śaktipātastu na yāvat pāśakṛntanam
tāvattasya kuto buddhiḥ jāyate mṛtasūtake
madyamāṃsaratā nityaṃ bhagaliṅgeṣu ye ratāḥ
teṣāṃ vinaṣṭabuddhīnāṃ rasajñānaṃ sudurlabham
kulaśāsanahīnānāṃ saddarśanam akāṅkṣiṇām
na sidhyati raso devi pibanti mṛgatṛṣṇikām
gomāṃsaṃ bhakṣayedyastu pibedamaravāruṇīm
kulīnaṃ tamahaṃ manye rasajñam apare 'dhamāḥ
na garbhaḥ sampradāyārthe raso garbho vidhīyate
tenāyaṃ labhate siddhiṃ na siddhiḥ sūtakaṃ vinā
yāvanna harabījaṃ tu bhakṣayet pāradaṃ rasam
tāvattasya kuto muktiḥ kutaḥ piṇḍasya dhāraṇam
madyamāṃsaratāprajñā mohitāḥ śivamāyayā
jalpanti ca vayaṃ muktā yāsyāmaḥ śivamandiram
piṇḍadhāraṇayoge ca nispṛhā mandabuddhayaḥ
khaṇḍajñānena deveśi rañjitaṃ sacarācaram
svadehe khecaratvaṃ ca śivatvaṃ yena labhyate
tādṛśe tu rasajñāne nityābhyāsaṃ kuru priye
śrīdevyuvāca
avatāraṃ rasendrasya māhātmyaṃ tu sureśvara
śrotumicchāmi deveśa vaktumarhasi tattvataḥ
śrībhairava uvāca
sādhu pṛṣṭaṃ mahābhāge guhyādguhyataraṃ tvayā
anugrahakaraṃ dhyānaṃ lokānāmupakārakam
tvaṃ mātā sarvabhūtānāṃ pitā cāhaṃ sanātanaḥ
dvayośca yo raso devi mahāmaithunasambhavaḥ
svairataḥ sambhavāddevi pāradaḥ kīrtito mahaḥ
pārado gadito yaśca parārthaṃ sādhakottamaiḥ
sūto'yaṃ matsamo devi mama pratyaṅgasambhavaḥ
mama deharaso yasmāt rasastenāyamucyate
darśanāt sparśanāt tasya bhakṣaṇāt smaraṇādapi
pūjanācca pradānācca dṛśyate ṣaḍvidhaṃ phalam
kedārādīni liṅgāni pṛthivyāṃ yāni kāni ca
tāni dṛṣṭvā tu yatpuṇyaṃ tatpuṇyaṃ rasadarśanāt
candanāgurukarpūrakuṅkumāntargato rasaḥ
mūrchitaḥ śivapūjāyāṃ śivasāṃnidhyasiddhaye
bhakṣaṇāt parameśāni hanti pāpatrayaṃ rasaḥ
tathā tāpatrayaṃ hanti rogān doṣatrayodbhavān
durlabhaṃ brahmaniṣṇātaiḥ prāpyate paramaṃ padam
hṛdvyomakarṇikāntaḥstharasendrasya maheśvari
smaraṇānmucyate pāpaiḥ sadyo janmāntarārjitaiḥ
svayaṃbhūliṅgasāhasraiḥ yatphalaṃ samyagarcanāt
tatphalaṃ koṭiguṇitaṃ rasaliṅgārcanādbhavet
adhamaḥ khagavādastu vilavādastu madhyamaḥ
uttamo mantravādastu rasavādo mahottamaḥ
mantratantraparijñāne rasayogasya dūṣakāḥ
prayānti narakaṃ sarve chittvā sukṛtasaṃcayam
rasavidyā parā vidyā trailokye 'pi sudurlabhā
bhuktimuktikarī yasmāt tasmāddeyā guṇānvitaiḥ
astīti bhāṣate kaścit kaścinnāstīti bhāṣate
āstike tu bhavetsiddhiḥ tasya sidhyati bhūtale
nāstikenānubhāvena nāsti nāstīti yo vadet
tasya nāsti priye siddhirjanmakoṭiśatairapi
brahmajñānena mukto'sau pāpī yo rasanindakaḥ
nāhaṃ trātā bhave tasya janmakoṭiśatairapi
śvāno'yaṃ jāyate devi yāvat janmasahasrakam
trikoṭijanmalakṣāṇi mārjāro jāyate rasāt
rāsabho lakṣajanmāni lakṣajanmāni vāyasaḥ
kṛmiko lakṣajanmāni kukkuṭo janmalakṣakam
gṛdhrako lakṣajanmāni yaḥ pāpī rasanindakaḥ
ālāpaṃ gātrasaṃsparśaṃ yaḥ kuryād rasanindakaiḥ
yāvajjanmasahasraṃ tu sa bhavedduḥkhapīḍitaḥ
rasavīryavipāke ca sūtakastvamṛtopamaḥ
tena janmajarāvyādhīn harate sūtakaḥ priye
gurumārādhayet pūrvaṃ viśuddhenāntarātmanā
sampradāyaṃ prayacchanti gurau tuṣṭe marīcayaḥ
gurusevāṃ vinā karma yaḥ kuryān mūḍhacetanaḥ
sa yāti niṣphalaṃ karma svapnalabdhaṃ dhanaṃ yathā
yaḥ karma kurute dṛṣṭaṃ tasya lābhaḥ pade pade
kārayed rasavādaṃ tu tuṣṭena guruṇā priye
siddhyupāyopadeśo'yam ubhayorbhogamokṣadaḥ
rasārṇavaṃ mahātantramidaṃ paramadurlabham
gopyaṃ guruprasādena labdhaṃ syāt phalasiddhaye
labdhvātra rasakarmāṇi nāhaṃkāraṃ samācaret
anujñātaśca guruṇā labdhvā cājñāṃ rasāṅkuśīm
bhairavīṃ tanum āśritya sādhayed rasabhairavam
evamuktā rasotpattiḥ māhātmyaṃ ca sureśvari
tanmamācakṣva deveśi kimanyacchrotumicchasi
śrīdevyuvāca
rasopadeśadātā ca kathaṃ syādvada me prabho
śiṣyaścaiva kathaṃ deva rasānuṣṭhānatatparaḥ
śrībhairava uvāca
nispṛho nirahaṃkāro lobhamāyāvivarjitaḥ
kulamārgarato nityaṃ gurupūjārataśca yaḥ
dāntaḥ śiṣyopadeśajñaḥ śaktimān gatamatsaraḥ
dharmajñaḥ satyavāk dakṣaḥ śīlavān guṇavān śuciḥ
anekarasaśāstrajño rasamaṇḍapakovidaḥ
rasadīkṣāvidhānajño yantrauṣadhimahārasān
rāgasaṃkhyāṃ bījakalāṃ dvaṃdvamelāpanaṃ viḍam
rañjanaṃ sāraṇaṃ tailaṃ dalāni krāmaṇāni ca
varṇotkarṣaṃ mṛdutvaṃ ca jāraṇāṃ bālabaddhayoḥ
khecarīṃ bhūcarīṃ caiva yo vetti sa gururmataḥ
deśakālakriyābhijño dayādākṣiṇyasaṃyutaḥ
lobhamāyāvinirmukto mantrānuṣṭhānatatparaḥ
sāmudralakṣaṇopeto gambhīro guruvatsalaḥ
devāgniyoginīcakrakulapūjārataḥ sadā
śiṣyo vinītastantrajñaḥ satyavādī dṛḍhavrataḥ
ye narāḥ kumbhakuddāladhvajaśaṅkhādilāñchitaiḥ
karairadhiṣṭhitā devi yojyās te nidhisādhane
balavanto mahāsattvāḥ kṛṣṇaraktavilocanāḥ
vakraghoṇāḥ sadā krūrāḥ praśastā bilasādhane
nirmāṃsamūrdhapiṇḍīkān raktakeśān gatālasān
kaṭhinān uṣṇapādāṃśca dhātuvāde niyojayet
ādau parīkṣayeddevi sādhakān susamāhitān
brāhmaṇān kṣatriyān vaiśyān śūdrāṃścānukrameṇa tu
jitendriyāḥ kleśasahā nityodyamasamanvitāḥ
śūrāśca kṛtavidyāśca praśastāḥ sādhakāḥ priye
rasadīkṣāvihīnā ye proktalakṣaṇavarjitāḥ
viplāvakāḥ pāparatāḥ varjayettān prayatnataḥ
duścāriṇī durācārā niṣṭhurā kalahapriyā
bahvāśinī ca duścittā koṭarākṣī ca nirdayā
rasanindākarī yā ca tāṃ nārīṃ parivarjayet
īdṛśībhir varārohe sampūrṇaṃ kṣitimaṇḍalam
na tādṛśī bhavennārī yādṛśī rasabandhakī
kākiṇī kīkaṇī nārī tathaiva kāñcikācinī
kṛṣṇapakṣe ṛtumatī sā nārī kākiṇī smṛtā
ubhayapakṣe ṛtumatī sā nārī kīkaṇī matā
śuklapakṣe ṛtumatī sā nārī kāñcikācinī
navayauvanasampannā surūpā cāruhāsinī
sūkṣmakeśā tu yā nārī kṣīrāhārapriyā sadā
priyālāpakarī nityaṃ śivaśāstrakathāpriyā
padmākāraṃ mukhaṃ yasyā dṛṣṭirindīvarākṛtiḥ
daśanā vajrasadṛśāḥ pravālasadṛśo 'dharaḥ
yasyāḥ payodharau devi tuṅgapīnau samāv ubhau
aśvatthapattrasadṛśī yonī yasyā bhagaḥ samaḥ
yatpādau māṃsalau snigdhau vartulāvartaromakau
śyāmā ca madhye kṣāmā ca tanvī bhaktiparā śive
padminī sā tu vijñeyā prasannā mṛgalocanā
pūrṇimāyāmamāyāṃ vā pakṣe pakṣe rajasvalā
ṣaḍbhedā kākiṇī nāmnā pūrvaproktā rasapradā
yasya tuṣṭo mahādevastasya siddho rasāyane
tayaiva devadeveśi rasakarmāṇi kārayet
tasya hi nirmalā buddhirniścitā rasasādhane
tasmādguruśca śiṣyaśca pūrvoktaḥ siddhibhāgbhavet
śrīdevyuvāca
īdṛśairlakṣaṇaiḥ nārīṃ kutaḥ prāpnoti sādhakaḥ
yatra rūpaṃ mahādeva lakṣaṇaṃ nātra vidyate
lakṣaṇaṃ vidyate yatra bhāvanā nātra vidyate
athavā rūpahīnāyā rūpaṃ kena pravartate
lakṣaṇatritayaṃ kutra tvayā dṛṣṭaṃ maheśvara
tadetajjāyate yena tamupāyaṃ vada prabho
śrībhairava uvāca
śṛṇu devi paraṃ guhyaṃ yatsurairapi durlabham
pituḥ sadāśivājjātaṃ janma yaccaṇḍikodare
tāsāṃ buddhirbhaveddevi nirmalā rasasādhane
dāpayettvaritāmantraṃ japettaṃ darpavarjitā
lakṣamantraṃ japedyā tu jāyate sā sulakṣaṇā
baddhvā tu khecarīṃ mudrāṃ japet pheṭkārabhairavīm
mameyaṃ caṇḍikā mātā janma ca tripurāntakāt
kālikāhaṃ samudbhūtāsmīdṛśaṃ saṃsmarettu sā
bhūtaṃ bhavyaṃ bhaviṣyaṃ ca trailokye kathayettu sā
sahāyāstādṛśāstasya yādṛśī bhavitavyatā
śrīdevyuvāca
devadeva mahādeva samastajñānabhājana
rasadīkṣāṃ tu pṛcchāmi sādhakānāṃ hitāya vai
śrībhairava uvāca
śṛṇu bhairavi yadbhāvam apūrvaṃ varṇayāmi te
rasadīkṣāvidhānaṃ tu tasmānnigaditaṃ śṛṇu
yatra rājā nayaparo balavān dharmatatparaḥ
mantrī ca dharmatattvajño bhaktiśraddhāsamanvitaḥ
tatredaṃ kārayet karma rasabandhaṃ rasāyanam
janā māheśvarā yatra tatra sthāne tu kārayet
kārayedvijane sthāne paśuryatra na vidyate
sugupte suṣame sthāne sarvabādhāvivarjite
prākāraparikhopete kapāṭārgalarakṣite
ekānte nirmale hṛdye nānāpuṣpadrumānvite
haṃsakāraṇḍavākīrṇe cakravākopaśobhite
divyauṣadhigaṇopete sajale śyāmaśādvale
kumudotpalakahlārakadalīṣaṇḍamaṇḍite
citrite bhavanodyāne kārayet parameśvari
tanmadhye devadeveśi mattavāraṇasaṃyutam
vātāyanasamopetam ūrdhvanirgāmidhūmakam
raktapatākāsaṃyuktaṃ sajjopakaraṇaṃ tathā
pravibhaktauṣadhituṣākāṣṭhāraṇyotpalālayam
samālikhitadigdevaṃ samarcitavināyakam
pratiṣṭhitam umeśābhyāṃ lokapālaiśca rakṣitam
nirmāpayedekatalaṃ dvitalaṃ vāpi maṇḍapam
atha pakṣe site devi candratārābalānvite
puṇye tithau muhūrte ca lagne saumyagrahekṣite
snātaḥ śuklāmbaradharaḥ śuklamālyānulepanaḥ
madhusarpirdadhikṣīratilaiḥ sampūjya bālikāḥ
kapilāgomayālipte hiraṇyakalaśāvṛte
yavasiddhārthakāstīrṇe gandhamālyopaśobhite
tatreṣṭikābhiḥ racite karapīṭhe sureśvari
śilāpaṭṭaṃ samutkīrya śilāpaṭṭārgalaṃ priye
nyāsaṃ rasāṅkuśenaiva kṛtvāṅgulihṛdādiṣu
rasaliṅgaṃ nyasettatra hemnā ca sahitaṃ priye
oṃ hrīṃ śrīṃ sūtarājasya mūlamantra udāhṛtaḥ
tasmin rasāṅkuśīṃ devīṃ mūlenāvāhayetpriye
caturasre tu dikpālān pūjayitvā bahiḥ kramāt
nandinaṃ ca mahākālaṃ bhṛṅgirīṭaṃ mahābalam
kumbhakarṇaṃ ca sugrīvaṃ bhṛṅgīkaṃ ca dṛḍhāyudham
dvāre caturdhā vinyasya pūjayeddakṣavāmayoḥ
śukraṃ pūrve 'bhisaṃpūjya skandamāgneyagocare
dakṣiṇasyāṃ tato rudraṃ pavanaṃ nairṛte tathā
śivaṃ paścimabhāge tu pāvakaṃ vāyave nyaset
umāmuttarabhāge tu vyāpakaṃ ceśagocare
lepikā kṣepikā caiva kṣārikā rañjikā tathā
lohaṭī bandhakārī ca bhūcarī mṛtyunāśinī
vibhūtiḥ khecarī caiva daśa dūtyaḥ krameṇa ca
pūjyāstvaṣṭadale padme ūrdhvādhastu daleṣu ca
mākṣiko vimalaḥ śailaścapalo rasakastathā
sasyako gandhatālau ca pūrvādikramayogataḥ
aṣṭādaśabhujā rudrāḥ pañcavaktrās tryambakāḥ
candrārdhaśobhimukuṭā nīlagrīvā vṛṣadhvajāḥ
svasvavarṇadharāḥ sarve 'pyaṣṭavidyeśvarāstathā
pūjanīyā maheśāni dvitīye'ṣṭadalāmbuje
karṇikāyāṃ tu pūrvādipūrvaṃ śakticatuṣṭayam
mālinī hemaśaktiśca parā śaktirbalā smṛtā
aparā vajraśaktiśca kāntijñeyaṃ parāparam
madhye tāsāṃ ca śaktīnāṃ sarvajñaṃ rasabhairavam
śuddhasphaṭikasaṃkāśaṃ pañcavaktraṃ tryambakam
jvalatpiṅgogranetraṃ ca jvalajjihvānanaṃ tathā
jvaladbhruvaṃ jvalatkeśaṃ duṣprekṣyaṃ pretaviṣṭaram
jaṭāmukuṭasaṃyuktaṃ candrārdhakṛtaśekharam
vyāghracarmadharaṃ nāgopavītaṃ vṛṣabhadhvajam
aṣṭādaśabhujaṃ devam īṣatprahasitānanam
dvātriṃśārṇena manunā pūjayet sakalaṃ śivam
raseśvarasya mantraṃ ca kathyamānaṃ nibodha me
oṃ hrīṃ krīṃ raseśvarāya mahākālāya mahābalāyāghorabhairavāya vajravīra krodhakaṅkāla kṣlauḥ kṣlaḥ
tasyotsaṅge mahādevīṃ ratnābharaṇabhūṣaṇām
uttaptahemarucirāṃ pītavastrāṃ trilocanām
śvetacāmarayormadhye muktāchattreṇa śobhitām
aṅkuśaṃ cākṣamālāṃ ca dadhatīṃ dakṣahastayoḥ
pāśābhaye ca vāmābhyāṃ candrārdhakṛtaśekharām
rasāṅkuśīṃ mahādevīṃ nīlagrīvāṃ kṛpāmayīm
pūjayedrasasiddhyarthaṃ vidyayā pañcabījayā
vāgbhavaṃ bhuvaneśīṃ ca śrībījaṃ ca sureśvari
mādanaṃ śaktibījaṃ ca vidyā paramadurlabhā
dhūpadīpaistu naivedyaiḥ puṣpatāmbūlacandanaiḥ
śāntipāṭhasya nirghoṣaiḥ stotramaṅgalanisvanaiḥ
ghaṇṭāṭaṅkārasaṃyuktaiḥ pūjāṃ kṛtvā yathāvidhi
aghoreṇa baliṃ dadyāt sarvavighnopaśāntaye
bhūtebhyo yakṣarakṣebhyaḥ piśācebhyaśca yatnataḥ
aghoramantrasaṃyuktam oṃkārādinamo'ntakam
sarvakarmākaraṃ devi vighnopadravanāśanam
yathāśakti japitvā tu vidyāmeva rasāṅkuśīm
kuṇḍaṃ vidhāya deveśi yonicakraṃ samekhalam
tatrājyatilasaṃyuktaṃ homaṃ kṛtvā krameṇa tu
kalaśaṃ sthāpayeddevi payaḥpūrṇaṃ phalānvitam
pañcaratnasamopetaṃ vāsobhiḥ pariveṣṭitam
tatrāṣṭādaśavidyābhir abhimantrya pṛthak pṛthak
gandhapuṣpādibhiḥ pūrṇaṃ pallavair upaśobhitam
arghyapātraṃ ca sampūjya vardhanyābhyukṣya sādhakam
śatamaṣṭottaraṃ caivamarghyapātrodakena tu
abhiṣicya vidhānena kumbhatoyena mantravit
vidyāmupadiśeddevi pāṭhayedrasasādhakam
kumārīyoginīyogisādhakāṃśca yathocitaiḥ
tarpayedannapānaiśca jāgaraṃ tatra kārayet
evaṃvihitadīkṣastu sādhakaḥ suranāyike
mahābhūtamayīṃ tatra varṇapañcakasaṃyutām
pañcabījātmikāṃ vidyāṃ prāṇāyāmātmasūtrake
mudrāṃ rasāṅkuśīṃ baddhvā lakṣamekaṃ japetpriye
tasya sidhyati deveśi nirvighnaṃ rasabhairavaḥ
praṇavādinamo'ntastu tarpaṇānte japaḥ paraḥ
ahiṃsā candanaṃ satyaṃ puṣpam asteyadhūpanam
brahmacaryaṃ mahādīpam apratigrahaghaṇṭikām
pāyasānnaṃ maheśāni sarvabhūtadayātmakam
saṃgūhyārādhayed devīṃ sa bhavetsiddhibhājanam
sahasraṃ vā śataṃ vāpi trisaṃdhyaṃ saṃjapedimām
asyā ājñāprasādena jāyate khecaro rasaḥ
divyauṣadhyaśca tasyaiva sidhyanti suravandite
anaṅkuśaṃ samāruhya vane mattagajaṃ yathā
tathā rasāṅkuśābhijño rasendraṃ prāpya sīdati
vidyayā saha mantavyaṃ guroḥ satsampradāyinaḥ
rasaprayogajātaṃ tu sarvataḥ siddhimicchatā
atha praśnāvatārāya pūrvoktaṃ rasabhairavam
samāhitamanā dhyāyet tadālīnaṃ samācaret
anāhate brahmarandhre manaḥ kṛtvā nirāmaye
karanyāsaṃ purā kṛtvā aṅganyāsamanantaram
yathāśakti japenmantraṃ rasendrasya samāhitaḥ
catuṣkoṇaṃ punaḥ kṛtvā madhye ṣaṭkoṇamaṇḍalam
hastamātraṃ dvihastaṃ vā taṇḍulairvimalairlikhet
sugandhairlepite sthāne pūjayeccandanādibhiḥ
karṇikāyāṃ nyaseddevi pūrvoktaṃ rasabhairavam
ṣaṭkoṇe devatāṣaṭkaṃ mahākālādi vinyaset
mahākālaṃ mahābalam aghoraṃ vajravīrakam
nyaset krodhaṃ ca kaṅkālaṃ mālāmantraiḥ samarcayet
oṃ hrīṃ krauṃ kṣlaiṃ kṣlaṃ hrīṃ hrīṃ hrīṃ hrūḥ huṃ phaṭ raseśvarāya mahākālabhairavāya raudrarūpāya kṛṣṇapiṅgalalocanāya
avatara 2 avatāraya 2 jalpa 2 jalpaya 2 śubhāśubhaṃ kathaya 2 kathāpaya 2 mahārakṣāṃ kuru 2 rasasiddhiṃ dehi
iti mālāmantrāḥ
oṃ mahākālabhairavāya hṛdayāya namaḥ
oṃ mahābalabhairavāya śirase svāhā
oṃ aghorabhairavāya śikhāyai vauṣaṭ
oṃ vajravīrabhairavāya kavacāya huṃ
oṃ krodhabhairavāya netrāya vauṣaṭ
oṃ kaṅkālabhairavāya astrāya phaṭ
sarvatra svāhāntam
evam aṅganyāsāḥ
evamaṅgulīnyāsān kuryādādau
ete ṣaḍaṅge pūjane ca mūlamantrāḥ
evaṃ nyāsākṣaraḥ kūṭaiḥ gandhapuṣpaiḥ samarcayet
pūrṇakumbhaṃ nyasenmadhye śarāvaṃ taṇḍulaiḥ saha
tasyopari ghṛtadīpaṃ vartīṃ mantraiśca mantrayet
samānīya kumārīṃ tu kumāraṃ vā suśobhanam
ekadvitricatuḥpañca yathālābhaṃ samānayet
gandhapuṣpairdhūpadīpaiḥ naivedyena ca pūjayet
ekaikasyā nyasenmantraṃ hṛdayādyāśca devatāḥ
tato nirīkṣya taddīpaṃ sarvāstatra kumārikāḥ
paśyanti devatā dīpe kumārāśca śubhāśubham
siddhiṃ vāpyathavāsiddhiṃ kathayanti kumārikāḥ
praśnāvatāraṃ jñātveti rasakarmaṇi saṃcaret
yaḥ purā devadeveśi rasendre bhāvitātmavān
saptajanma mṛto jāto na tyajed rasabhāvanam
evaṃ śubhāśubhaṃ jñātvā devatānugrahānvitaḥ
maṇḍape pūrvavaddevīmarcayitvā rasāṅkuśīm
ācāryamapi sampūjya dhūpasrakcandanādibhiḥ
aghoreṇa baliṃ dattvā tataḥ karma samācaret
oṣadhyo maṇḍape prācyāṃ rasasvedo 'gnigocare
dakṣiṇasyāṃ lohamāro nairṛtyāṃ peṣaṇādikam
drutikriyā tu vāruṇyāṃ vāyavye dhamanaṃ priye
varṇotkarṣastu kauberyām aiśānyāṃ rasavedhanam
āsanaṃ tu gurormadhye niveśya suranāyike
niyāmanādikaṃ karma krāmaṇāntaṃ varānane
rasāṅkuśena mantreṇa kartavyaṃ sādhakena tu
yaḥ purā devadeveśi varṇito rasabhairavaḥ
sadyojātaṃ tasya jānu vāmadevaṃ tu guhyakam
aghoraṃ hṛdayaṃ tasya vaktraṃ tatpuruṣaṃ smṛtam
yāvad bhrūmadhyam īśānamardhacandraṃ lalāṭakam
bindur deveśi tasyordhve bindorūrdhve sthito nadaḥ
lalāṭaśirasormadhye śaktistatraiva saṃsthitā
vyāpinī brahmarandhrasthā tasyordhve tūnmanā bhavet
unmanā unmanībhāvam unmanāpadamavyayam
tasyordhve paramaṃ satyaṃ vyomasthāyi parātparam
śūnyaṃ śūnyaṃ punaḥ śūnyaṃ triśūnyaṃ ca nirāmayam
nabhaśca gaganaṃ vyoma khamākāśaṃ ca kevalam
niṣkalaṃ nirmalaṃ nityaṃ nistaraṅgaṃ nirāmayam
niṣprapañcaṃ nirādhāraṃ nirguṇaṃ guṇagocaram
evaṃrūpaṃ sadā dhyāyet svadehe rasabhairavam
yadā ca niścalaṃ dhyāyet yadā ca niścalaṃ manaḥ
vahnimadhye tadā sūto badhyate niścalastathā
yadā ca calati dhyānaṃ raso vahnau na tiṣṭhati
maṇḍalasya bahiḥ rātrau surāmatsyāmiṣādibhiḥ
arcayed yakṣagandharvān piśācān rākṣasāṃstathā
kriyākaraṇavighnāśca phalavighnāśca koṭiśaḥ
sambhavanti tathā tattacchāntyai ca vaṭukeśvaram
arcānugrahaṣaṭkaṃ ca sampūjyādau samācaret
karmānte ca punar bālam aṣṭāṣṭakam anugraham
sampūjya viniyuñjyāt tat siddhadravyaṃ tu siddhidam
siddhastu nāśayedvādaṃ taddeśaṃ tu parityajet
bhramenmādhukarīṃ bhikṣāṃ susiddhe tu mahārase
pramādādutthito vighno rasabandhe kṛte sati
rasaśāntirvidhātavyā rasakṣobhaṃ na kārayet
rasaṃ na darśayeddevi nārīhaste na pātayet
nāryai guhyaṃ na vaktavyaṃ dravyaṃ tābhyo hi gopayet
paradravyair na kartavyaṃ paradārānna saṃspṛśet
parānnaṃ naiva bhuñjīta parāṃścaiva na viśvaset
na deyaṃ duṣṭabuddhīnāṃ goṣṭhīrūpeṇa yācake
aṣṭamyāṃ paurṇamāsyāṃ ca amāvāsyāṃ yugādiṣu
ayane viṣuve caiva caturdaśyāṃ viśeṣataḥ
rasotsavaṃ prakurvīta yathāvittānusārataḥ
evaṃ rasotsavaṃ devi yaḥ kuryādbhaktisaṃyutaḥ
brahmahatyādipāpāni naśyanti vividhāni ca
anena vidhinā yatra pūjāṃ kurvanti sādhakāḥ
na tatra rogadaurgatyaṃ netayaḥ prabhavanti ca
evaṃvidhāṃ rase pūjāṃ pratiṣṭhāpya yathāvidhi
paścātkarma vidhātavyamātmanaḥ śubhamicchatām
anyathā kurute yastu tasya siddhirna jāyate
apāyaḥ pāpaśaṅkā ca buddhibhaṅgo hi jāyate
avajñā rogajātaṃ ca saṃdehaśca pade pade
ālasyādgurulobhācca parasya kathanena ca
utpannamapi vijñānaṃ haranti kulakāḥ priye
dīkṣito rasakarmāṇi mantranyāsavidācaret
tanmamācakṣva deveśi kimanyacchrotum icchasi
śrīdevyuvāca
bhagavan devadeveśa lokanātha jagatpate
mantranyāsaṃ samācakṣva rasakarmopakārakam
śrībhairava uvāca
punaranyaṃ pravakṣyāmi mantramūrtiṃ rasāṅkuśīm
pañcamaṃ tu gṛhaṃ devi durlabhaṃ devadānavaiḥ
catvāraḥ pradhānagṛhāḥ haṃsagṛhaṃ tu pañcamam
yatra siddhir makārādiḥ tiṣṭhate pañcame gṛhe
liṅgāśrayaṃ yathā rūpaṃ liṅgimāyā tu liṅginī
gaganena tu sā jñeyā bhagarekhā tu pañcame
praṇavaṃ pūrvam uccārya bījaṃ śabdamanuttaram
hrīṃkāraṃ caiva krīṃkāraṃ haṃsabuddhimanantaram
kālapāśaṃ mahāmantraṃ gṛhṇīyāt sādhakeśvaraḥ
mahārambhe tu tanmantraṃ pratīhāraṃ rasāṅkuśīm
lakṣamekaṃ japettasya mahāsiddhiḥ pravartate
bālavatsapurīṣaṃ tu tataḥ kenaiva grāhayet
citāgnibhasma tenaiva grāhayet parameśvari
kṣetraṃ taduttamaṃ sthānaṃ rasendrastatra tiṣṭhati
mārjanyā mārjayetsthānaṃ kubjikākhyā tu khecarī
dvātriṃśadakṣarā devi pañcanādeṣu saṃsthitā
tataḥ siddhāśca catvāraḥ puruṣāṣṭādaśa smṛtāḥ
arthapañcakasaṃyuktā dhyānaṃ syāt pañcakaṃ punaḥ
yoginīṣaṭkasaṃyuktaṃ saptaviṃśatkramānvitam
ekāśītipadairyuktaṃ pañcāvaraṇasaṃyutam
anena kramayogena mārjanīṃ paripūjayet
anena mārjayet kṣetraṃ rasendro yatra tiṣṭhati
upalepaṃ tu tatraiva caṇḍaghaṇṭāṃ tu kārayet
pūrve gṛhe tu sā devī caṇḍaghaṇṭā vyavasthitā
caṇḍabhairavikā devī saṃsthitā dakṣiṇe gṛhe
gomayaṃ tena gṛhṇīyāl lepanārthaṃ varānane
caṇḍakāpālinī devī saṃsthitā cottare gṛhe
gṛhītvā codakaṃ tena lepayedbhūmimaṇḍalam
saptadaśākṣarāṃ kālīṃ khallapāṣāṇato nyaset
dvātriṃśadakṣaraṃ ghoraṃ mardake tu niyojayet
gṛhṇīyāt kāñjikāṃ devi kālapāśena mantritaḥ
evaṃ sukarmasaṃyogaṃ kurute khecarīkulam
aṣṭāśītisahasrāṇi yāḥ sthitā divyakhecarī
tāḥ sarvāḥ kiṃkarāstasya auṣadhaṃ peṣayanti tāḥ
tāsāṃ sarvaṃ tu mantraikaṃ caturakṣarasaṃyutam
so 'haṃ haṃsaḥ sā vidyā khecarīṇāṃ tu nāmnāṃ tu kulakhecarī
rājikāṃ saindhavaṃ nyasya sā vidyā kulakhecarī
mantrayet kāñjikāṃ tatra mantrarājo rasāṅkuśī
astravidyāṃ japettatra yā jñātā pūrvabhārgave
guḍeṣṭakāṃ tu saṃmardya priye tanmarditaṃ rasam
kā kathā mantrarājasya na vākyaṃ triśirasya ca
ṣaḍaṅgaṃ yojayet tāṃ tu tvaritaṃ dhārayet tataḥ
ḍāmarākhyaṃ mahāmantraṃ dhamanīṣu niyojayet
cintāmaṇimahāvidyāṃ kavaceṣu niyojayet
caṇḍikāyā mahāmantraṃ taṃ tu pātre niyojayet
navavidyāṃ varārohe vinyasettuṣagomaye
tripurābhairavīṃ devīṃ rājikākāñjike nyaset
guḍasya kālarātris tu nyastavyā vīravandite
trikūṭākṣaṃ trinetraṃ tu analasya tu vinyaset
udake vinyaseddevi caturaśīticaṇḍikāḥ
kṣetrapālamaghorāstraṃ nyastavyaṃ koṣṭhake priye
mahāpāśupatāstraṃ tu mūṣāyāṃ ca niyojayet
etanmantragaṇaṃ devi rasasthāne niyojayet
tadā tu sidhyate tasya sādhakasya phalaṃ priye
rasāṅkuśaṃ mahāmantraṃ japettu hṛdayāntare
anye ye yoginīmantrāḥ sarvānnārīśca jāpayet
aprakāśaṃ tu tenaiva mantrarājaṃ rasāṅkuśam
aprakāśaṃ ca nārīṇāṃ rakṣayetpraṇavaṃ tathā
mahāsamayavibhraṃśaṃ nārīṇāṃ hṛdayaṃ yathā
kubjikādyāstu ye mantrā mayā te saṃprakāśitāḥ
trailokyaṃ kṣobhitāste tu na manyante mama priye
rasāṅkuśena jñānena trailokyaṃ vaśyatāṃ vrajet
mantranyāsamiti jñātvā yantramūṣāgnimānavit
kurvāṇo rasakarmāṇi siddhiṃ prāpnoti sādhakaḥ
śrīdevyuvāca
yantramūṣāgnimānāni na jñātvā mantravedyapi
kiṃ karoti mahādeva tāni me vaktumarhasi
śrībhairava uvāca
rasoparasalohāni vasanaṃ kāñjikam viḍam
dhamanīlohayantrāṇi khallapāṣāṇamardakam
koṣṭhikā vakranālaṃ ca gomayaṃ sāramindhanam
mṛnmayāni ca yantrāṇi musalolūkhalāni ca
saṇḍasīpaṭṭasaṃdaṃśaṃ mṛtpātrāyaḥkaṭorakam
pratimānāni ca tulāchedanāni kaṣopalam
vaṃśanāḍīlohanāḍīmūṣāṅgārāṃs tathauṣadhīḥ
snehāmlalavaṇakṣāraviṣāṇyupaviṣāṇi ca
evaṃ saṃgṛhya sambhāraṃ karmayogaṃ samācaret
dravadravyeṇa bhāṇḍasya pūritārdhodarasya ca
mukhe tiryakkṛte bhāṇḍe rasaṃ sūtreṇa lambitam
taṃ svedayet talagataṃ dolāyantramiti smṛtam
lohamūṣādvayaṃ kṛtvā dvādaśāṅgulamānataḥ
īṣac chidrānvitām ekāṃ tatra gandhakasaṃyutām
mūṣāyāṃ rasayuktāyām anyasyāṃ tāṃ praveśayet
toyaṃ syāt sūtakasyādhaḥ ūrdhvādho vahnidīpanam
rasonakarasaṃ bhadre yatnato vastragālitam
dāpayetpracuraṃ yatnāt āplāvya rasagandhakau
sthālikāyāṃ nidhāyordhvaṃ sthālīm anyāṃ dṛḍhāṃ kuru
saṃdhiṃ vilepayedyatnāt mṛdā vastreṇa caiva hi
sthālyantare kapotākhyaṃ puṭaṃ karṣāgninā sadā
yantrasyādhaḥ karīṣāgniṃ dadyāttīvrāgnimeva vā
evaṃ tu tridinaṃ kuryāt tato yantraṃ vimocayet
taptodake taptacullyāṃ na kuryācchītale kriyām
na tatra kṣīyate sūto na ca gacchati kutracit
anena kramayogena kuryādgandhakajāraṇam
ūrdhvaṃ vahniradhaścāpo madhye tu rasasaṃgrahaḥ
mūṣāyantramidaṃ devi jārayedgaganādikam
garbhayantraṃ pravakṣyāmi piṣṭikābhasmakāraṇam
caturaṅguladīrghāṃ tu mūṣikāṃ mṛnmayīṃ dṛḍhām
tryaṅgulāṃ madhyavistāre vartulaṃ kārayenmukham
lohasya viṃśatirbhāgā eko bhāgastu gugguloḥ
suślakṣṇaṃ peṣayitvā tu toyaṃ dadyāt punaḥ punaḥ
mūṣālepaṃ tataḥ kuryāt tale piṣṭīṃ ca nikṣipet
tuṣakarṣāgninā bhūmau mṛdusvedaṃ tu kārayet
ahorātraṃ trirātraṃ vā rasendro bhasmatāṃ vrajet
jāraṇe māraṇe caiva rasarājasya rañjane
yantramekaṃ paraṃ marma yatrauṣadhyo mahābalam
auṣadhīrahitaścāyaṃ haṭhādyantreṇa badhyate
sarvatra sūtako yāti muktvā bhūdharalakṣaṇam
devatābhiḥ samākṛṣṭo loṣṭastho'pi hi gacchati
tasmādyantrabalaṃ caikaṃ na vilaṅghyaṃ vijānatā
mantrauṣadhisamāyogāt susiddhaṃ kurute hy ayam
mantro'ghoro'tra japtavyo japānte pūjayedrasam
ekānte tu kriyā kāryā dṛṣṭānyairviphalā bhavet
gandhakasya kṣayo nāsti na rasasya kṣayo bhavet
kṣayo yantrasya vijñeyaḥ yantre vikriyate kriyā
alābhe kāntalohasya yantraṃ lohena kārayet
vahnilakṣyam avijñāya rasasyārdhakṣayo bhavet
yantrakṣayavidhijñasya caturthāṃśakṣayo bhavet
dvimāsena dvitīyāṃśaṃ tṛtīyāṃśaṃ tribhirbhavet
mahāgniṃ sahate hy eṣa sārito yatra tiṣṭhati
kharparaṃ sikatāpūrṇaṃ kṛtvā tasyopari nyaset
aparaṃ kharparaṃ tatra śanair mṛdvagninā pacet
pañcakṣāraistathā mūtrair lavaṇaiśca viḍaṃ tataḥ
haṃsapākaḥ sa vijñāto yantratantrārthakovidaiḥ
kṛṣṇā raktā ca pītā ca śuklavarṇā ca mṛttikā
ādyā śreṣṭhā kaniṣṭhāntyā madhyamā madhyamā matā
dagdhadhānyatuṣopetā mṛttikā koṣṭhikāvidhau
vakranālakṛtā vāpi śasyate surasundari
gārā dagdhā tuṣā dagdhā dagdhā valmīkamṛttikā
ajāśvānāṃ malaṃ dagdhaṃ yāvattat kṛṣṇatāṃ gatam
vāsakasya ca pattrāṇi valmīkasya mṛdā saha
peṣayed vahnitoyena yāvattat ślakṣṇatāṃ gatam
mardayettena badhnīyāt vakranālaṃ ca koṣṭhikām
gārā dagdhā tuṣā dagdhā dagdhā valmīkamṛttikā
cīramaṅgārakaḥ kiṭṭaṃ vajreṇāpi na bhidyate
dagdhāṅgārasya ṣaḍbhāgā bhāgaikā kṛṣṇamṛttikā
cīramaṅgārakaḥ kiṭṭaṃ vajramūṣā prakīrtitā
tuṣaṃ vastrasamaṃ dagdhaṃ mṛttikā caturaṃśikā
kupīpāṣāṇasaṃyuktā varamūṣā prakīrtitā
prakāśā cāndhamūṣā ca mūṣā tu dvividhā smṛtā
prakāśamūṣā deveśi śarāvākārasaṃyutā
dravyanirvāhaṇe sā ca vādikaiḥ supraśasyate
andhamūṣā tu kartavyā gostanākārasaṃnibhā
pidhānakasamāyuktā kiṃcid unnatamastakā
pattralepe tathā raṅge dvaṃdvamelāpake tathā
saiva chidrānvitā mandā gambhīrā sāraṇocitā
tilabhasma dvir aṃśaṃ tu iṣṭakāṃśasamanvitam
bhasmamūṣā tu vijñeyā tārasaṃśodhane hitā
mokṣakṣārasya bhāgau dvau iṣṭakāṃśasamanvitau
mṛdbhāgās tāraśuddhyartham uttamā varavarṇini
raktavargeṇa sammiśrā raktavargapariplutā
raktavargakṛtālepā sarvaśuddhiṣu śobhanā
śuklavargeṇa sammiśrā śuklavargapariplutā
śuklavargakṛtālepā śuklaśuddhiṣu śobhanā
viḍavargeṇa sammiśrā dhṛtimicchati jāraṇe
nirvāhaṇaṃ prakurvīta raktavargapraliptayā
viṣaṭaṅkaṇaguñjābhiḥ mūṣālepaṃ tu kārayet
prakāśāyāṃ prakurvīta yadi vāṅgāralepanam
tasyāṃ vinyasya mūṣāyāṃ dravyam āvartayed budhaḥ
lepo varṇapuṭaṃ devi raktamṛtsindhubhūkhagaiḥ
āvartamāne kanake pītā tāre sitā prabhā
śulve nīlanibhā tīkṣṇe kṛṣṇavarṇā sureśvari
vaṅge jvālā kapotābhā nāge malinadhūmakā
śaile tu dhūsarā devi āyase kapilaprabhā
ayaskānte dhūmravarṇā sasyake lohitā bhavet
vajre nānāvidhā jvālā khasattve pāṇḍuraprabhā
na visphuliṅgo na ca budbudaśca yadā na rekhāpaṭalaṃ na śabdaḥ
mūṣāgataṃ ratnasamaṃ sthiraṃ ca tadā viśuddhaṃ pravadanti loham
pratīvāpaḥ purā yojyo niṣekas tadanantaram
chādanaṃ tu pratīvāpaḥ niṣekaṃ majjanaṃ viduḥ
abhiṣekaṃ tadicchanti snapanaṃ kriyate tu yat
vāpo niṣekaḥ snapanaṃ drute nirmalatāṃ gate
uṣṇenaiva hi vāñchanti śītalaṃ na ca vāñchati
śukladīptiḥ saśabdaśca yadā vaiśvānaro bhavet
lohāvartaḥ sa vijñeyaḥ sattvaṃ patati nirmalam
ṣoḍaśāṅgulavistīrṇaṃ hastamātrāyataṃ śubham
dhātusattvanipātārthaṃ koṣṭhakaṃ varavarṇini
vaṃśakhādiramādhūkabadarīdārusambhavaiḥ
paripūrṇaṃ dṛḍhāṅgāraiḥ dhamedvātena koṣṭhakam
bhastrayā jvālamārgeṇa jvālayecca hutāśanam
pravitatamukhabhāgaṃ saṃvṛtāntaḥpradeśaṃ sthalaracitacirāntarjālakaṃ koṣṭhakaṃ syāt
bakagalasamamānaṃ vaṅkanālaṃ vidheyaṃ śuṣiranalinikā syānmṛnmayī dīrghavṛttā
mṛnmaye lohapātre vā ayaskāntamaye 'thavā
pāṣāṇe sphaṭike vātha muktāśailamaye'thavā
sudṛḍho mardakaḥ kāryaḥ caturaṅgulakocchrayaḥ
sa ca lohamayaḥ śailo hy ayaskāntamayo'thavā
aghorāstrābhidhānena mahāpāśupatena vā
mantreṇa racayecchuddhiṃ bhūmiṃ tenaiva śodhayet
indhanāni ca sarvāṇi dravyāṇi ca viśeṣataḥ
dāhakaṃ jvālayettena khallaṃ tenaiva śodhayet
rasaṃ viśodhayettena vinyaset divase śubhe
khallopari nyasitvā ca śivamūrtimanusmaret
devatānugrahaṃ prāpya yantramūṣāgnimānavit
deveśi rasasiddhyarthaṃ jānīyāt oṣadhīrapi
yantramūṣāgnimānāni varṇitāni sureśvari
tanmamācakṣva deveśi kimanyacchrotumicchasi
śrīdevyuvāca
niyāmanādikaṃ karma krāmaṇāntaṃ sureśvara
yayā sampadyate hy eṣāmoṣadhīṃ vaktumarhasi
śrībhairava uvāca
sarpākṣī vahnikarkoṭī kañcukī jalabindujā
śatāvarī bhṛṅgarājaḥ śarapuṅkhā punarnavā
maṇḍūkaparṇī matsyākṣī brahmadaṇḍī śikhaṇḍinī
anantā kākajaṅghā ca kākamācī kapotikā
viṣṇukrāntā sahacarā sahādevī mahābalā
balā nāgabalā kṛṣṇā cakramardaḥ kuruṅgiṇī
pāṭhā cāmalakī nīlī jvālinī padmacāriṇī
phaṇitrijihvā gojihvā kokilākṣo ghanadhvaniḥ
ākhuparṇī triparṇī ca dviparṇī caikaparṇikā
tittiḍī kṣīriṇī rāsnā meṣaśṛṅgī ca kukkuṭī
kṛṣṇaparṇī ca tulasī śvetā ca girikarṇikā
etā niyāmakauṣadhyaḥ puṣpamūladalānvitāḥ
dolāsvedaḥ prakartavyo mūlenānena suvrate
caṇḍālī rākṣasī vyāghrī khaḍgārī gajakarṇikā
śaṅkhapuṣpyagnidhamanī lāṅgalī bālamocakā
raktasnuhī raktaśṛṅgī raktikā nīlacitrakaḥ
śṛgālajihvā bṛhatī vajrā cakrī ca rājikā
ekavīrā narakasā rudantī brahmacāriṇī
uccaṭā māninīkandā kumārī raktacitrakaḥ
lakṣmīḥ śākhoṭakaścaiva kañcukī meṣaśṛṅgikā
himāvatī somalatā modā vyāghranakhī śamī
kāñcanī vanarājī ca kākamācī ca keśinī
ajamārī koṭarākṣī hanūmatyaṅganāyikā
narajīvā hemapuṣpī kākamuṇḍī ca kālikā
toyavallī gajārī ca haṃsāṅghrī kuhukaṃvikā
tāmbūlī sūryabhaktā ca rasanirjīvakārikāḥ
kaṭutumbī ca gosandhī devadālīndravāruṇī
vākucī brahmabījāni kārpāsaṃ kṛṣṇajīrakam
kaṅgunī kṛṣṇakanakaṃ śvetārkaṃ ca pipīlijam
dantinī yavaciñcā ca karkoṭī kāravallikā
gojihvā kākajaṅghā ca mahākālī ca śambarī
śvetaguñjā sitāṅkolaḥ paṭolī bilvameva ca
ekaikamoṣadhībījaṃ mārayed rasabhairavam
raktasnuhī somalatā rudantī raktacitrakaḥ
śākhoṭakī dagdharuhā modinī vṛddhadārukaḥ
triśūlī kṛṣṇamārjārī cakrikā kṣīrakukkuṭī
devadālī śaṅkhapuṣpī kākamācī hanūmatī
nīlajyotis tṛṇajyotirutkaṭā hemavallarī
tridaṇḍī brahmadaṇḍī ca cakrāṅkī sthalapadminī
nāgajihvā nāgakarṇī vīrā vartulaparṇikā
arkapattrī vaṃśapattrī tāmraparṇī tatheśvarī
indurī devadeveśi rasabandhakarāḥ priye
tīvragandharasasparśair dravyaiḥ sthāvarajaṅgamaiḥ
mriyate badhyate caiva rasaḥ svedanamardanāt
sūryāvartaśca kadalī vandhyā kośātakī tathā
vajrakandodakakaṇā kākamācī ca śigrukaḥ
devadālī ca deveśi drāvikāḥ parikīrtitāḥ
doṣān haranti yogena dhātūnāṃ pāradasya ca
kākamācī ghanaravaḥ kāsamardaḥ kṛtāñjaliḥ
varāhakarṇī saṭirī haṃsadāvī śatāvarī
tāmbūlī nāginī brahmī haṃsapādī ca lakṣaṇā
arjunī kṣīranālī ca kāravello 'rkapattrikā
vyāghrī cavī kuravakaḥ krāmikāḥ suravandite
brahmadaṇḍaḥ sudaṇḍaśca lohadaṇḍastṛtīyakaḥ
ete rasāyane yogyā brahmaviṣṇumaheśvarāḥ
bhūpāṭalī ca kaumārī siṃhavallī ca śūkarī
hemaparṇī paṭolī ca nāgavallī ca bhṛṅgarāṭ
ityaṣṭa mūlikāḥ proktāḥ pañcaratnaṃ śṛṇu priye
mantrasiddhāsanā devī tathā kaṅkālakhecarī
indirā ca kṣamāpālī pañcamī tu niśācarī
pañcaratnamidaṃ devi rasaśodhanajāraṇe
rasasya bandhane śastamekaikaṃ suravandite
rasāṅkuśena gṛhṇīyāt pañcaratnāni suvrate
dadāti khecarīṃ siddhiṃ rasabhairavasaṃgame
trikṣāraṃ ṭaṅkaṇakṣāro yavakṣāraśca sarjikā
tilāpāmārgakadalī palāśaśigrumocikāḥ
mūlakārdrakaciñcāśca vṛkṣakṣārāḥ prakīrtitāḥ
amlavetasajambīraluṅgāmlacaṇakāmlakam
nāraṅgaṃ tintiṇīkaṃ ca cāṅgeryamlagaṇottamāḥ
sāmudraṃ saindhavaṃ caiva cūlikālavaṇaṃ tathā
sauvarcalaṃ ca kācaṃ ca lavaṇāḥ pañca kīrtitāḥ
saktukaṃ kālakūṭaṃ ca sitamustā tathaiva ca
śṛṅgī kṛṣṇaviṣaṃ caiva pañcaite tu mahāviṣāḥ
snuhyarkonmattakaṃ caiva karavīraṃ ca lāṅgalī
pañcaivopaviṣā mukhyāḥ tailāni hy uttamāni vai
kusumbhakaṅguṇīnaktātilasarṣapajāni tu
hastyaśvachāganārīṇāṃ mūtraṃ gavyaṃ ca pañcamam
pittaṃ pañcavidhaṃ matsyagavāśvanarabarhijam
vasā pañcavidhā matsyameṣāhinarabarhijā
kapotacāṣagṛdhrāṇāṃ śikhikukkuṭayośca viṭ
mañjiṣṭhā kuṅkumaṃ lākṣā khadiraścāsanaṃ tathā
raktavargastu deveśi pītavargamataḥ śṛṇu
kusumbhaṃ kiṃśukaṃ rātrī pataṃgo madayantikā
śuklavargaḥ sudhākūrmaśaṅkhaśuktivarāṭikāḥ
guñjāṭaṅkaṇamadhvājyaguḍā drāvaṇapañcakam
kācaṭaṅkaṇasauvīraṃ śodhanatritayaṃ priye
sarve malaharāḥ kṣārāḥ sarve cāmlāḥ prabodhakāḥ
viṣāṇi ca tamoghnāni snehā mārdavakārakāḥ
ityoṣadhigaṇāḥ proktāḥ siddhidā rasasaṃgame
kriyāṃ kurvanti tadyogāt śaktayaśca mahārasāḥ
tanmamācakṣva deveśi kimanyacchrotumicchasi
śrīdevyuvāca
devadeva mahādeva śaktīnāṃ lakṣaṇaṃ katham
rasakarmaṇi yogyatve saṃskāras tasya kathyatām
śrībhairava uvāca
kadācidgirijā devī haraṃ dṛṣṭvā manoharam
mumoca yattadā vīryaṃ tajjātaṃ śubhamabhrakam
pītaṃ kṛṣṇaṃ tathā śuklaṃ raktaṃ bhūmeśca saṃgamāt
abhrakaṃ kāntapāṣāṇaṃ vajraṃ vaikrāntakaṃ śṛṇu
pinākaṃ darduraṃ nāgaṃ vajraṃ cābhraṃ caturvidham
pināke'gniṃ praviṣṭe tu śabdaś ciṭiciṭir bhavet
dardure'gniṃ praviṣṭe tu śabdaḥ kukkuṭavadbhavet
agniṃ praviṣṭaṃ nāgaṃ tu phūtkāraṃ devi muñcati
agniṃ praviṣṭaṃ vajraṃ tu vajravattiṣṭhati priye
kuṣṭhapradaṃ pinākābhraṃ darduraṃ maraṇapradam
nāgaṃ dehagataṃ nityaṃ vyādhiṃ kuryād bhagaṃdaram
rase rasāyane caiva yojyaṃ vajrābhrakaṃ priye
anekavarṇabhedena taccaturvidhamabhrakam
raktaṃ pītaṃ ca hemārthe kṛṣṇaṃ hemaśarīrayoḥ
tārakarmaṇi śuklaṃ ca kācakiṭṭaṃ sadā tyajet
ekapattraṃ kṛtaṃ pūrvam abhrakaṃ suranāyike
agastyapuṣpatoyena kumudānāṃ rasena ca
kapitindukajambīrameghanādapunarnavaiḥ
yavaciñcāranālāmlakaravīrāruṇotpalaiḥ
vanasūraṇabhūdhātrībhiṇḍīmūlāmlavetasaiḥ
meṣaśṛṅgīśaśavasāśṛṅgatailaśamīrasaiḥ
vajravallīkṣīrakandamaricaiḥ sumukhena ca
tridinaṃ svedayed devi jāyate doṣavarjitam
dhānyābhrakaṃ purā kṛtvā suślakṣṇaṃ navanītavat
triṃśatpalaṃ vyomarajaḥ kṣudramatsyapaladvayam
tilacūrṇapalaṃ guñjātripalaṃ pādaṭaṅkaṇam
godhūmabaddhā tatpiṇḍī pañcagavyena bhāvitā
dhamanāt koṣṭhikāyantre bhastrābhyāṃ tīvravahninā
patatyabhrakasattvaṃ tu sattvāni nikhilāni ca
svedanauṣadhiniryāsalolitaṃ puṭitaṃ muhuḥ
mṛtaṃ tu pañcaniculapuṭair bahulapītakam
piṇḍitaṃ vyoma niṣkledaṃ dattvā sattvaṃ nirañjanam
umāphalaiśca puṣpaiśca ṣaṣṭikāmlapariplutaiḥ
aumadaṇḍavimardena gaganaṃ dravati sphuṭam
agnijāraṃ nave kumbhe sthāpayitvā dharottaram
gaganaṃ dravati kṣipraṃ muktāphalasamaprabham
śatadhā kañcukīcūrṇaṃ kañcukīrasabhāvitam
drāvayedgaganaṃ devi lohāni sakalāni ca
dhānyāmlake paryuṣitaṃ niculakṣāravāriṇi
sthitaṃ taddravatāṃ yāti nirleparasasannibham
agastyapuṣpatoyena piṣṭvā sūraṇakandake
koṣṭhabhūmigataṃ māsaṃ jāyate rasasannibham
chāgamūtreṇa saṃsiktaṃ kapitindukareṇunā
abhrakaṃ vāpitaṃ devi jāyate jalasannibham
kākinībījacūrṇena ghṛṣṭamabhrakajaṃ rajaḥ
snuhikṣīreṇa saptāhaṃ siktaṃ dhmātaṃ drutaṃ bhavet
apāmārgasya pañcāṅgamabhrakaṃ ca supeṣitam
sthāpayenmṛnmaye pātre tadbhavet salilaṃ yathā
ghṛṣṭamabhrakacūrṇaṃ tu kapālīmaricaiḥ saha
śilayā vāpitaṃ bhūyo'pyagastyarasasaṃyutam
mārjārapādīsvarasaphalamūlāmlamarditam
mātuluṅgaphale nyastaṃ vrīhimadhye nidhāpayet
taddravet pakṣamātreṇa śilāsaindhavayojitam
ekapattrīkṛtaṃ saptadinaṃ munirase kṣipet
dārvīmaricasaṃmiśraṃ maurvīrasapariplutam
sauvarcalayuto megho vajravallīrasaplutaḥ
śarāvasaṃpuṭe dhmāto jāyate jalasannibhaḥ
vegāphalasya cūrṇena samamabhrakajaṃ rajaḥ
bhāvitaṃ kuliśakṣīre dhmātaṃ dravati tatkṣaṇāt
vajravallīrasaiḥ piṣṭvā vyoma sauvarcalānvitam
śarāvasaṃpuṭe paktvā dravet salilasannibham
gomāṃsasaindhavārkaistu munitoyayutaṃ punaḥ
kadalīkandakāntaḥsthaṃ gomayāgnau tryahaṃ dravet
kṛṣṇābhrapatraṃ saṃgṛhya pīlutailena lepayet
saptāhamātape taptam āmle kṣiptvā dinatrayam
vajrārkacitrakakṣāraṃ tumbīkṣārastathārjunaḥ
sarjakṣāro yavakṣāraṣṭaṅkaṇaścāṣṭamo bhavet
kṣīrakandarasaṃ caiva vajrakandarasaṃ tathā
bṛhatītrayasaṃyuktaṃ kṣāravargaṃ ca lepayet
kalkenānena liptaṃ tat patrābhraṃ kāṃsyabhājane
dhamanāt sūryatāpotthāt tridinena drutaṃ bhavet
athavābhrakapatraṃ tu kañcukīkṣīramadhyagam
bhāvayecca tathā tena yāvaccūrṇaṃ tato bhavet
grāhayedabhrapatrāṇi nikṣipyāmle dinatrayam
lepayettena kalkena kāṃsyapātre nidhāpayet
sūryatāpena saptāhaṃ drutiḥ saṃjāyate kṣaṇāt
kākāṇḍīphalacūrṇena drāvakaiḥ pañcabhistathā
abhrakasya yutaṃ cūrṇaṃ dhmātaṃ mūṣāgataṃ dravet
bhrāmakaṃ cumbakaṃ caiva karṣakaṃ drāvakaṃ tathā
evaṃ caturvidhaṃ kāntaṃ romakāntaṃ ca pañcamam
ekadvitricatuḥpañcasarvatomukhameva tat
pītaṃ kṛṣṇaṃ tathā raktaṃ trivarṇaṃ syāt pṛthak pṛthak
krameṇa devatāstatra brahmaviṣṇumaheśvarāḥ
sparśavedhi bhavet pītaṃ kṛṣṇaṃ śreṣṭhaṃ rasāyane
raktavarṇaṃ mahābhāge rasabandhe praśasyate
bhrāmakaṃ tu kaniṣṭhaṃ syāt cumbakaṃ madhyamaṃ priye
uttamaṃ karṣakaṃ devi drāvakaṃ cottamottamam
bhrāmayellohajātaṃ tu tatkāntaṃ bhrāmakaṃ priye
cumbayeccumbakaṃ kāntaṃ karṣayet karṣakaṃ priye
yatsākṣāddrāvayellohaṃ tat kāntaṃ drāvakaṃ bhavet
tadromakāntaṃ sphuṭitāt yathā romodgamo bhavet
kaniṣṭhaṃ syādekamukhaṃ madhyaṃ dvitrimukhaṃ bhavet
catuḥpañcamukhaṃ śreṣṭham uttamaṃ sarvatomukham
bhrāmakaṃ cumbakaṃ caiva vyādhināśe praśasyate
rase rasāyane caiva karṣakaṃ drāvakaṃ hitam
madonmattagajaḥ sūtaḥ kāntamaṅkuśamucyate
kṣetraṃ khātvā grahītavyaṃ tatprayatnena bhūyasā
mārutātapavikṣiptaṃ varjayet surasundari
bahiḥsthitaṃ tvayaskāntaṃ chāgaraktena bhāvayet
chāgaraktapraliptena vāsasā pariveṣṭayet
chāgacarma parīveṣṭya vinyaset pūrvavat kṣitau
uddhṛtaṃ saptabhirmāsaiḥ toyakumbhe vinikṣipet
raktapuṣpaiḥ sadā pūjyaṃ raktamālyānulepanaiḥ
pūjitaṃ madyamāṃsaiśca yojyaṃ rasarasāyane
saṃskṛtaṃ chāgaraktena bhrāmakaṃ cumbakaṃ bhavet
anena kramayogena drāvakaṃ bhavati priye
sūtalohasya vakṣyāmi saṃskāram atisaukhyadam
jīvadehe praveśe ca dehasaukhyabalapradam
kāntalohaṃ vinā sūto dehe na krāmati kvacit
vedhayed vyāpayecchīghraṃ tailabindurivāmbhasi
na sūtena vinā kānto na kāntaḥ sūtavarjitaḥ
kāntasūtasamāyuktaḥ prayogo dehadhārakaḥ
yavakṣāraṃ tu saṃgṛhya snigdhabhāṇḍe nidhāpayet
maricābhrakacūrṇena piṇḍībandhaṃ tu kārayet
kāntalohaṃ draveddhmātaṃ nātra kāryā vicāraṇā
triṃśaccumbakakāntaṃ ca piṣṭvā tu triphalāmbhasā
tenaiva kṣālanaṃ kāryaṃ pañcaniṣkaṃ tu ṭaṅkaṇam
jīrṇavastre vinikṣipya madhusarpiryutaṃ puṭet
saṃsthāpya māsaparyyantaṃ tatra śuddhirbhavetpriye
sināḍikāyā mūlaṃ tu daśaniṣkamitaṃ yutam
phalatrayakaṣāyena khalle tu parimardayet
trimūṣāsu samaṃ sthāpyamaṣṭāṅgulamitāsu ca
mūṣakālepanaṃ kāryaṃ tanmūlaṃ niṣkamātrakam
śivapañcamukhīkāryamūṣāṃ prati samaṃ tataḥ
yantrahaste susambadhya khoṭakaṃ ca śilātale
tailena miśritaṃ kṛtvā kāntanāgaṃ labhettataḥ
abhrakakramayogena drutipātaṃ ca sādhayet
surāsurairmathyamāne kṣīrode mandarādriṇā
pītaṃ tadamṛtaṃ devairamaratvam upāgatam
pibatāṃ bindavo devi patitā bhūmimaṇḍale
śuṣkāste vajratāṃ yātā nānāvarṇā mahābalāḥ
bindavaḥ ke'pi saṃjātāḥ sasyakā vimalāstathā
brāhmaṇāḥ kṣatriyā vaiśyāḥ śūdrāścaivam anekadhā
śvetā raktāstathā pītā kṛṣṇāścaiva caturvidhāḥ
puruṣāśca striyaścaiva napuṃsakam anukramāt
vṛttāḥ phalakasampūrṇās tejasvanto mahattarāḥ
puruṣāste niboddhavyā rekhābinduvivarjitāḥ
rekhābindusamāyuktāḥ khaṇḍāścaiva tu yoṣitaḥ
trikoṇāḥ pattalā dīrghāḥ vijñeyāste napuṃsakāḥ
sattvavanto balopetā lohe krāmaṇaśīlinaḥ
rasabandhakarāḥ śīghraṃ puṃvajrāḥ suravandite
śarīrakāntijananāḥ strīvajrāḥ svalpaśaktayaḥ
napuṃsakāḥ sattvahīnāḥ kaṣṭaṃ lohe kramanti ca
kṣatriyāḥ sarvakāryeṣu varjyāśca rasakarmaṇi
uttamā madhyamāścaiva kaniṣṭhāḥ parikīrtitāḥ
sthūlātisthūlamadhyāśca sūkṣmāḥ sūkṣmatarāḥ priye
āsphoṭadāhabhedaiśca nirvyaṅgā nirupadravāḥ
vīryavantaśca te jyeṣṭhā nirmalā balavattarāḥ
rasāyane bhavedvipro hyaṇimādiguṇapradaḥ
kṣatriyo mṛtyunāśārtho valīpalitarogahā
dravyakārī tathā vaiśyaḥ śarīraṃ dṛḍhatāṃ nayet
vyādhipraśamanaṃ śūdro vayaḥstambhaṃ karoti ca
klībe klībāḥ striyaḥ strīṇāṃ sarveṣāṃ puruṣā hitāḥ
yathā jātistathotsāhaṃ yathā sattvaṃ tathā guṇān
yathā rucistathā śīlaṃ yathā śīlaṃ tathā varam
yathā varastathā varṇaṃ kurvanti kuliśāḥ priye
śyāmā śamī ghanaravo varṣābhūnmattakodravāḥ
ākhukarṇī munitaruḥ kulatthaṃ cāmlavetasam
meṣaśṛṅgī raso'pyeṣāṃ kandasya sūraṇasya tu
śodhayettridinaṃ vajraṃ śuddhimeti sureśvari
meṣaśṛṅgaṃ bhujaṅgāsthi kūrmapṛṣṭhaṃ śilājatu
snukkīlālarasaṃ stanyaṃ kāntapāṣāṇameva ca
vajrakaṃ cāpi vaikrāntaṃ tanmadhye prakṣipet priye
tīvrānale puṭaṃ dattvā puṭāntaṃ yāvadāgatam
kulatthaṃ kodravaṃ cāpi hayamūtreṇa peṣayet
taptaṃ niṣecayet pīṭhe yāvattadbhasmatāṃ gatam
eṣa kāpāliko yogo vajramāraṇa uttamaḥ
mākṣikaṃ meṣaśṛṅgaṃ ca śilāgandhakaṭaṅkaṇam
vaikrāntaṃ tālakaṃ cāpi vajrīkṣīrapariplutam
lepaṃ mūṣodare dattvā samāvarttaṃ tu kārayet
mriyante hīrakāstatra dvandve samyaṅmilanti ca
gandhakaṃ ca śilādhātuṃ bhrāmakasya mukhaṃ tathā
śaśakasya ca dantāṃśca vetasāmlena peṣayet
anena siddhakalkena mūṣālepaṃ tu kārayet
andhamūṣāgataṃ dhmātaṃ vajraṃ tu mriyate kṣaṇāt
tenaiva militaṃ vajraṃ tārahemni na saṃśayaḥ
tālakaṃ gandhakaṃ kāntaṃ tāpyaṃ karpūraṭaṅkaṇam
ciñcāsthi meṣaśṛṅgaṃ ca strīrajaḥparipeṣitam
mūṣālepagataṃ dhmātaṃ vajraṃ tu mriyate kṣaṇāt
śarapuṅkhasya pañcāṅgaṃ peṣyaṃ strīrajasā tataḥ
peṭārībījam athavā saṃpeṣyaṃ taṇḍulāmbhasā
peṣyaṃ trikarṣakārpāsamūlaṃ vā taṇḍulāmbhasā
āraktarākāmūlaṃ vā strīstanyena tu peṣitam
peṣayed vajrakandaṃ vā vajrīkṣīreṇa suvrate
tatkalkapuṭitaṃ dhmātaṃ vajraṃ caiva mṛtaṃ bhavet
mahānadīśvetaśuktyāṃ dinamekaṃ tu bhāvitam
kṣīreṇottaravāruṇyāḥ kalkenānena suvrate
tālena meṣaśṛṅgyā ca vajravallyā ca veṣṭitam
andhamūṣāgataṃ dhmātaṃ vajraṃ tu mriyate kṣaṇāt
kāntasya piṣṭikāmadhye vajraṃ devi vinikṣipet
peṣayed gandhatailena mriyate vajram īśvari
kulatthāmbhasi kāsīsasaurāṣṭrītālakānvite
apāmārgakṣārayute vajraṃ siktaṃ mṛtaṃ bhavet
amṛtākandatimirabījatvakkṣīraveṣṭitam
meṣaśṛṅgagataṃ vajraṃ mṛlliptaṃ mriyate puṭaiḥ
peṭārī haṃsapādī ca vajravallī ca sūraṇam
aśvatthasyāṅkurā devi sarve strīstanyapeṣitāḥ
anena siddhakalkena veṣṭitaṃ bṛhatīphale
kṣiptaṃ bahirmṛdā liptaṃ mriyate saptabhiḥ puṭaiḥ
śvetendurekhāpuṣpāmbugandhakatrayamākṣikaiḥ
veṣṭitaṃ kuliśaṃ devi puṭapākāt mṛtaṃ bhavet
aśvatthabadarībhiṇḍīmākṣīkaṃ karkaṭāsthi ca
snuhīkṣīreṇa saṃpeṣya puṭādvipro mṛto bhavet
karavīrārkadugdhena meṣaśṛṅgaṃ sahiṅgulam
udumbarasamāyuktaṃ puṭāt kṣatriyamāraṇam
bālā cātibalā caiva gandhakaṃ karkaṭāsthi ca
kṣīreṇottaravāruṇyāḥ puṭanādvaiśyamāraṇam
kaṇḍūlasūraṇenaiva śilayā laśunena ca
nyagrodhaśaṅkhadugdhena śūdro'pi mriyate kṣaṇāt
sthūlā bahusthūlapuṭaiḥ naśyanti phalakādayaḥ
susvinnā iva jāyante mṛdutvamupajāyate
piṣṭvāmalakapañcāṅgaṃ gaurābhām indravāruṇīm
anena veṣṭitaṃ vajraṃ mriyate saptabhiḥ puṭaiḥ
mātṛvāhakajīvasya madhye vajraṃ vinikṣipet
dolāsvede tryahaṃ devi guṇapattrasamaṃ bhavet
eraṇḍavṛkṣamadhye tu vajraṃ devi vinikṣipet
ekamāse gate devi guṇapattrasamaṃ bhavet
kāntasya piṣṭikāmadhye vajraṃ devi vinikṣipet
kārpāsanimbapattraṃ ca badarīpattrasaṃyutam
ekatra peṣayettattu kāntagolakaveṣṭitam
bāhye tāmbūlapattreṇa sthāpayejjānumadhyataḥ
yāmadvayena tadvajraṃ jāyate mṛdu niścitam
tatkṣaṇānmriyate vajraṃ tāre hemni na saṃśayaḥ
jambīraphalamadhyasthaṃ vastrapoṭalikāgatam
kvāthayet kodravakvāthe krameṇānena tu tryaham
tadvajraṃ jāyate khoṭaṃ hemnā milati tatkṣaṇāt
nāgavallyā praliptaṃ tu tatpattreṇaiva veṣṭitam
jānumadhye sthitaṃ yāmaṃ mṛdu saṃjāyate dhruvam
mūle vajralatāyāstu mṛdu vajraṃ vinikṣipet
puṭaṃ dadyāt prayatnena bhasmībhavati tatkṣaṇāt
sukhād bandhakaraṃ hy āśu sattvaṃ muñcati tatkṣaṇāt
sarvamṛtyupraśamanāḥ sarvasiddhikarāś ca te
asthiśṛṅkhalamadhyasthaṃ kṛtvā vajraṃ virandhritam
jalabhāṇḍe tu tat svinnaṃ saptāhaṃ dravatāṃ vrajet
kṣāratrayaṃ rāmaṭhaṃ ca caṇakāmlavetasam
kṣiptvā jvālāmukhīkṣīraṃ sthalakumbhīrasena ca
etaistu marditaṃ vajraṃ snuhyarkapayasā tathā
dolāyāṃ svedayeddevi jāyate rasavad yathā
athavāpyabhrakaṃ svinnaṃ mauktikaṃ ca pravālakam
mākṣikaṃ nīlapuṣpaṃ ca pītaṃ marakataṃ mahat
vaiḍūryasphaṭikādīni dravanti salilaṃ yathā
lohajātaṃ tathā dhmātam agnivarṇaṃ tu dṛśyate
vāpitaṃ sakṛd ekena mṛtaṃ jalasamaṃ bhavet
muktāphalaṃ tu saptāhaṃ vetasāmlena bhāvitam
jambīrodaramadhyasthaṃ dhānyarāśau nidhāpayet
puṭapākena taccūrṇaṃ jāyate salilaṃ yathā
śṛṇu devi mahābhāge vaikrāntākhyaṃ mahārasam
daityendro mahiṣaḥ siddho haradehasamudbhavaḥ
durgā bhagavatī devī taṃ śūlena vyamardayat
tasya raktaṃ tu patitaṃ yatra yatra sthitaṃ bhuvi
tatra tatra tu vaikrānto vajrākāro mahārasaḥ
vindhyasya dakṣiṇe cāsti uttare nāsti sarvathā
vikṛntayati lohāni tena vaikrāntakaḥ smṛtaḥ
śvetaḥ pītastathā rakto nīlaḥ pārāvataprabhaḥ
mayūravālasadṛśaś cānyo marakataprabhaḥ
dehasiddhikaraḥ kṛṣṇaḥ pīte pītaḥ site sitaḥ
sarvārthasiddhido raktaḥ tathā marakataprabhaḥ
śeṣe dve niṣphale varjye vaikrāntamiti saptadhā
yatra kṣetre sthitaṃ devi vaikrāntaṃ tatra bhairavam
vināyakaṃ ca sampūjya gṛhṇīyāt sādhakottamaḥ
vaikrāntaṃ cūrṇitaṃ sūkṣmaṃ surāsuranamaskṛtam
vyāghrīkandasya madhyasthaṃ dhamayitvā puṭe sthitam
aśvamūtreṇa mṛdvagnau svedayet saptavāsarāt
chāyāśuṣkaṃ tataḥ kuryādidaṃ vaikrāntamuttamam
athavā lavaṇakṣāramūtrāmlakṛṣṇatailakaiḥ
kulatthakodravakvāthe svedayet sapta vāsarān
vandhyācūrṇaṃ tu vaikrāntaṃ samāṃśena tu cūrṇayet
ajāmūtreṇa saṃbhāvya chāyāśuṣkaṃ tu kārayet
andhanāle dhamitvā tu mūṣāsattvaṃ tu jāyate
mokṣamoraṭapālāśakṣāragomūtrabhāvitam
vajrakandaśiphākalkalākṣāṭaṅkaṇasaṃyutam
vaikrāntasambhavaṃ cūrṇaṃ meṣaśṛṅgīdravānvitam
piṇḍitaṃ mūkamūṣāyāṃ dhmātaṃ sattvaṃ vimuñcati
vaikrāntaṃ vajrakandaṃ ca peṣayed vajravāriṇā
māhiṣe navanīte ca sakṣaudraṃ piṇḍitaṃ tataḥ
śodhayitvā dhamet sattvam indragopasamaṃ patet
ketakīsvarasaḥ kāṅkṣī maṇimatthaṃ sakhecaram
svedanājjāyate devi vaikrāntaṃ rasasaṃnibham
suvarṇaṃ rajataṃ tāmraṃ kāntalohasya vā rajaḥ
anena svedavidhinā dravanti salilaṃ yathā
ityuktamabhrakādīnāṃ caturṇāṃ lakṣaṇādikam
tanmamācakṣva deveśi kimanyacchrotum icchasi
iti śrīpārvatīparameśvarasaṃvāde rasārṇave rasasaṃhitāyām abhrakādilakṣaṇasaṃskāranirṇayo nāma ṣaṣṭhaḥ paṭalaḥ
śrīdevyuvāca
saha lakṣaṇasaṃskārair ājñāpaya mahārasān
anyacca tādṛśaṃ deva rasavidyopakārakam
śrībhairava uvāca
mākṣiko vimalaḥ śailaś capalo rasakastathā
sasyako daradaścaiva srotoñjanam athāṣṭakam
aṣṭau mahārasāścaivam etān prathamataḥ śṛṇu
kṛṣṇastu bhārataṃ śrutvā yoganidrām upāgataḥ
tasya pādatale viddhaṃ vyādhena mṛgaśaṅkayā
ye tatra patitā bhūmau kṣatādrudhirabindavaḥ
te nimbaphalasaṃsthānā jātā vai mākṣikopalāḥ
mākṣiko dvividhastatra pītaśuklavibhāgataḥ
vimalastrividho devi śuklaḥ pītaśca lohitaḥ
tailāranālatakreṣu gomūtre kadalīrase
kulatthakodravakvāthaiḥ mākṣikaṃ vimalaṃ tathā
muhuḥ śūraṇakandasthaṃ svedayedvaravarṇini
kṣārāmlalavaṇairaṇḍatailasarpiḥsamanvitam
puṭatrayaṃ pradātavyaṃ taddvayaṃ śodhitaṃ bhavet
mākṣikaṃ cūrṇitaṃ stanyasnuhyarkakṣīrabhāvitam
sattvaṃ muñcati sudhmātaṃ ṭaṅkakaṅkuṣṭhamoditam
kadalīkandatulasīnāraṅgāmlapariplutam
saptasaptapuṭopetaṃ pañcadrāvakasaṃyutam
strīstanyamoditaṃ dhmātaṃ sattvaṃ muñcati mākṣikam
kṣaudragandharvatailābhyāṃ gomūtreṇa ghṛtena ca
kadalīkandasāreṇa bhāvitaṃ mākṣikaṃ muhuḥ
mūṣāyāṃ muñcati dhmātaṃ sattvaṃ śulvanibhaṃ mṛdu
devadālīrasaṃ kṣiptvā pādāṃśaṭaṅkaṇairyutam
prakaṭāṃ mūṣikāṃ kṛtvā dhamet sattvam apekṣitam
kimatra citraṃ kadalīrasena supācitaṃ sūraṇakandasampuṭe
vātāritailena puṭena tāpyaṃ puṭena dagdhaṃ varaśuddhim eti
gomūtraiśca snuhikṣīraiḥ bhāvyameraṇḍatailakaiḥ
mākṣikaṃ dinam ekaṃ tu marditaṃ vaṭakīkṛtam
abhravaddhamayet sattvaṃ sasyakasyāpyayaṃ vidhiḥ
tāpyam āvartakaṃ dhātumākṣikaṃ madhudhātukam
mākṣikaṃ tiktamadhuraṃ mehārśaḥkṣayakuṣṭhanut
kaphapittaharaṃ balyaṃ yogavāhi rasāyanam
jvarasaṃnipātadāridryāṇyapi yannāmakathanamātreṇa
naśyanti yojanaśate kas tasmāllohavedhakaraḥ
vimalaṃ śigrutoyena kāṅkṣīkāsīsaṭaṅkaṇaiḥ
vajrakandasamāyuktaṃ bhāvitaṃ kadalīrasaiḥ
mokṣakakṣārasaṃyuktaṃ dhāmitaṃ mūkamūṣayā
sattvaṃ candrārkasaṃkāśaṃ prayacchati na saṃśayaḥ
patito 'patitaśceti dvividhaḥ śaila īśvari
granthāntare'pi kīrtyo 'sau kīrtito bahubhiḥ suraiḥ
nidāghe gharmasaṃtaptā dhātusāraṃ dharādharāḥ
niryāsaṃ ca vimuñcanti tacchilājatu kīrtitam
śilāvad dhātukaṃ dhmātaṃ śailajaṃ girisānujam
jatvadrijaṃ giriḥ śailaḥ proktastvayānukīrtitaḥ
kṣārāmlagojalairdhmātaṃ śudhyate ca śilājatu
athavā goghṛtenāpi triphaladvyārdrakadravaiḥ
lohapātre vinikṣipya śodhayettattu yatnataḥ
śailaṃ vicūrṇayitvā tu dhānyāmlopaviṣair viṣaiḥ
piṇḍaṃ baddhvā tu vidhivat pātayeccapalaṃ yathā
gauraḥ śveto'ruṇaḥ kṛṣṇaścapalastu praśasyate
haimābhaścaiva tārābho viśeṣād rasabandhakaḥ
śeṣau madhyau ca lākṣāvat śīghradrāvau tu niṣphalau
vaṅgavaddravate vahnau capalas tena kīrtitaḥ
vastreṇa baddhvā capalaṃ laṅghayedyadi sāgaram
vastraṃ ca veṣṭayet sadyaḥ tenāsau capalaḥ smṛtaḥ
sārayet puṭapākena capalaṃ girimastake
dehabandhaṃ karotyeva viśeṣād rasabandhanam
capalaścapalāvedhaṃ karoti ghanavaccalaḥ
capalo lekhanaḥ snigdho dehalohakaro mataḥ
mṛttikāguḍapāṣāṇabhedato rasakastridhā
pītastu mṛttikākāro mṛttikārasako varaḥ
guḍābho madhyamo jñeyaḥ pāṣāṇābhaḥ kaniṣṭhakaḥ
kaṭukālābuniryāsenāloḍya rasakaṃ pacet
śuddho doṣavinirmuktaḥ pītavarṇastu jāyate
kimatra citraṃ rasakaṃ rasena rajasvalāyāḥ kusumena bhāvitam
krameṇa kṛtvā uragena rañjitaṃ karoti śulbaṃ tripuṭena kāñcanam
kṣīyate nāpi vahnisthaḥ sattvarūpo mahābalaḥ
rasakaṃ cūrṇayitvā tu baddhvā vastre vicakṣaṇaḥ
mūtre nidhāpayet strīṇāṃ saptarātraṃ sureśvari
puṣpāṇāṃ raktapītānāṃ rasaiḥ pattraiśca bhāvayet
kṣāraiḥ snehaistathā cāmlaiḥ bhāvitaṃ rasakaṃ muhuḥ
ūrṇālākṣāniśāpathyābhūlatādhūmasaṃyutam
mūkamūṣāgataṃ dhmātaṃ ṭaṅkaṇena samanvitam
sattvaṃ kuṭilasaṃkāśaṃ muñcatyeva na saṃśayaḥ
gobhaddo rasakastutthaṃ kṣitikiṭṭo rasodbhavaḥ
kharparo netrarogāriḥ rītikṛt tāmrarañjakaḥ
rasako rañjako rūkṣo vātakṛt śleṣmanāśanaḥ
tridoṣaghnaṃ tu tatsattvaṃ netradoṣavināśanam
kālakūṭaviṣaṃ pītvā garuḍaḥ soḍhumakṣamaḥ
sudhāmapi tathāvāmat bhukta āśīviṣāmṛte
svayaṃ vinirgate cañcvoḥ sasyako'bhūt sa kālikaḥ
ekadhā sasyakastasya strīmūtre bhāvayedrajaḥ
śaśaśoṇitamadhye vā dinamekaṃ nidhāpayet
tasya cūrṇaṃ maheśāni pādasaubhāgyasaṃyutam
karañjatailamadhyasthaṃ dinamekaṃ nidhāpayet
madhyasthamandhamūṣāyāḥ dhamayet kokilātrayam
indragopakasaṃkāśaṃ sattvaṃ patati śobhanam
ekadhā sasyakas tasmāt dhmāto nipatito bhavet
kālikārahito raktaḥ śikhikaṇṭhasamākṛtiḥ
sasyo mayūratutthaṃ syāt vahnikṛt kālanāśanaḥ
rasāyane tu yogyaḥ syād vayaḥstambhakaro bhavet
sasyakaḥ śuddhimāpnoti raktavargeṇa bhāvitaḥ
daradastrividhaḥ proktaś carmāraḥ śukatuṇḍakaḥ
haṃsapādastṛtīyaḥ syād guṇavānuttarottaraḥ
cūrṇapāradabhedena dvividho daradaḥ punaḥ
gomāṃse māhiṣe mūtre dadhyamlatilatailayoḥ
ekaikaṃ tridinaṃ paktvā śikhipittena bhāvayet
daradaṃ pātanāyantre pātayet salilāśaye
sattvaṃ tu sūtasaṃkāśaṃ jāyate nātra saṃśayaḥ
laghukandaraso mleccho hiṅgulaṃ cūrṇapāradam
maṇirāgajamasyaiva nāma carmāragandhikam
tiktoṣṇaṃ hiṅgulaṃ divyaṃ rasagandhakasambhavam
lohakuṣṭhaharaṃ divyabalamedhāgnidīpanam
kimatra citraṃ daradaḥ subhāvitaḥ kṣīreṇa meṣyā bahuśo 'mlavargaiḥ
sitaṃ suvarṇaṃ bahugharmatāpitaṃ karoti sākṣādvarakuṅkumaprabham
valmīkaśikharākāraṃ bhaṅge nīlotpaladyuti
ghṛṣṭaṃ tu gairikacchāyaṃ srotojaṃ suravandite
gośakṛdrasamūtreṣu ghṛtakṣaudravasāsu ca
bhāvitaṃ bahuśastacca kṣipraṃ badhnāti sūtakam
evaṃ mahārasāḥ proktāḥ śṛṇuṣvoparasān priye
gandhakastālakaḥ śilā saurāṣṭrī khagagairikam
rājāvartaśca kaṅkuṣṭham aṣṭā uparasāḥ smṛtāḥ
śvetadvīpe purā devi sarvaratnavibhūṣite
sarvakāmamaye ramye tīre kṣīrapayonidheḥ
vidyādharībhirmukhyābhiraṅganābhiśca yoṣite
siddhāṅganābhistviṣṭābhistathaivāpsarasāṃ gaṇaiḥ
devāṅganābhiranyābhiḥ krīḍitābhiḥ purā priye
gītanṛtyairvicitraiśca vādyairnānāvidhaistathā
evaṃ saṃkrīḍamānāyāstavābhūt prasṛtaṃ rajaḥ
tadrajo'tīva suśroṇi sugandhi sumanoharam
rajasaścātibāhulyāt vāsaste raktatāṃ yayau
tatra tyaktvā tu tadvāsaḥ susnātā kṣīrasāgare
vṛtā devāṅganābhistvaṃ suraiścāpi puraṃ gatā
ūrmibhiste rajovastraṃ nītaṃ madhye payonidheḥ
evaṃ te śoṇitaṃ bhadre praviṣṭaṃ kṣīrasāgare
kṣīrābdhimathane caitadamṛtena sahotthitam
nijagandhena tān sarvān harṣayaddevadānavān
tato devagaṇairuktaṃ gandhakākhyo bhavatvayam
rasasya bandhanārthāya jāraṇāya bhavatvayam
ye guṇāḥ pārade proktāste caivātra bhavantviti
iti devagaṇaiḥ prītaiḥ purā proktaṃ sureśvari
tenāyaṃ gandhako nāma vikhyātaḥ kṣitimaṇḍale
sa cāpi trividho devi śukacañcunibho varaḥ
madhyamaḥ pītavarṇaḥ syācchuklavarṇo 'dhamaḥ priye
karañjairaṇḍatailena drāvayitvājadugdhake
siñcedunmattaniryāse trīnvārāṃstaṃ pṛthak pṛthak
jvālinībījacūrṇena matsyapittaiśca bhāvayet
bhṛṅgāmbhasā vā saptāhaṃ bhāvitaḥ kṣālito'mbhasā
tāpito badarāṅgāraiḥ ghṛtākte lohabhājane
āvartitaśca mṛdvagnau ghṛtāktakarpaṭopari
kṣipraṃ bhṛṅgasya niryāse kṣālito gandhako hitaḥ
gandhako hi svabhāvena rasarūpaḥ svarūpataḥ
gandhakaṃ śodhayet kṣīre śṛṅgaverarase tathā
rase ca bhṛṅgarājasya nimbukasya rase tathā
śodhitaḥ saptavārāṇi gandhako jāyate'malaḥ
tālakaḥ paṭalaḥ piṇḍo dvidhā tatrādya uttamaḥ
kuṣmāṇḍe tu śataṃ vārān tālakaṃ svedayedbudhaḥ
snukkṣīrakaṭukālāburasayoḥ saptadhā pṛthak
tilasarṣapaśigrūṇi lākṣā ca lavaṇaṃ guḍaḥ
ṭaṅkaṇaṃ ca yutairhyetaiḥ tālakaṃ bhūdhare dravet
vyādhighātaphalakṣāraṃ madhukuṣmāṇḍakaṃ tathā
dravaiḥ punarnavodbhūtaiḥ saptāhaṃ mardayed budhaḥ
dattvā pādāṃśakaṃ sarvaṃ tataḥ pātanayantrake
dadyāt puṭaṃ gajākāraṃ patet sattvaṃ sutālakāt
raktā śilā tu gomāṃse luṅgāmlena vipācitā
tāṃ raktapītapuṣpāṇāṃ rasaiḥ pittaiśca bhāvayet
sitā kṛṣṇā ca saurāṣṭrī cūrṇakhaṇḍātmikā ca sā
gopittena śataṃ vārān saurāṣṭrīṃ bhāvayettataḥ
dhamitvā pātayet sattvaṃ krāmaṇaṃ cātiguhyakam
kāsīsaṃ trividhaṃ śuklaṃ kṛṣṇaṃ pītamiti priye
kāsīsaṃ cūrṇayitvā tu kāsamardarasena ca
rājakośātakītoyaiḥ pittaiśca paribhāvayet
gairikaṃ trividhaṃ raktahemakevalabhedataḥ
raktavargarasakvāthapittaistadbhāvayet pṛthak
anena kramayogena gairikaṃ vimalaṃ dhamet
kramāt sitaṃ ca raktaṃ ca sattvaṃ patati śobhanam
rājāvarto dvidhā devi gulikācūrṇabhedataḥ
taccūrṇaṃ devadeveśi mahiṣīkṣīrasaṃyutam
vipacedāyase pātre goghṛtena vimiśritam
taccūrṇitaṃ sureśāni kunaṭīghṛtamiśritam
saubhāgyapañcagavyena piṇḍībaddhaṃ tu kārayet
dhamitaṃ khādirāṅgāraiḥ sattvaṃ muñcati śobhanam
kaṅkuṣṭhaṃ vidrumacchāyaṃ tacca sattvamayaṃ priye
sūryāvartodakakaṇāvahniśigruśiphārasaiḥ
kadalīkandasāreṇa vandhyākośātakīrasaiḥ
kākamācīdevadālīvajrakandarasaistathā
ebhir vyastaiḥ samastairvā kṣārāmlasnehasaindhavaiḥ
mahārasāścoparasāḥ śuddhimāyānti bhāvitāḥ
lākṣālavaṇasaubhāgyadhūmasārakaṭutrayam
śigrumūlamadhūcchiṣṭaṃ pathyāgugguludhātavaḥ
sarjikāsarjaniryāsapiṇyākorṇāsamanvitam
pārāvatamalakṣudramatsyadrāvakapañcakam
tilasarṣapagodhūmamāṣaniṣpāvacikkasam
chāgakṣīreṇa saṃyuktaṃ vajrapiṇḍī tu kīrtitā
anayā vajrapiṇḍyā tu pañcamāhiṣayuktayā
mahārasā moditāstu pañcagavyena bhāvitāḥ
koṣṭhe kharāgninā dhmātāḥ sattvaṃ muñcanti suvrate
evaṃ śilābhyo jīvebhyo mṛdbhyaḥ sattvaṃ prajāyate
evaṃ coparasāḥ proktāḥ śṛṇu lohānyataḥ param
suvarṇaṃ rajataṃ tāmraṃ tīkṣṇaṃ vaṅgaṃ bhujaṃgamam
lohaṃ tu ṣaḍvidhaṃ tacca yathā pūrvaṃ tadakṣayam
tatrāditaḥ sureśāni sāraṃ lohadvayaṃ smṛtam
sādhāraṇe tīkṣṇaśulve vaṅganāgau tu pūtikau
rasajaṃ kṣetrajaṃ caiva lohasaṃkarajaṃ tathā
trividhaṃ jāyate hema caturthaṃ nopalabhyate
raktābhaṃ pītavarṇaṃ ca dvividhaṃ devi kāñcanam
dāhe raktaṃ sitaṃ chede nikaṣe kuṅkumaprabham
sagauravaṃ mṛdu snigdhaṃ tāraśulvavivarjitam
hema ṣoḍaśavarṇāḍhyaṃ śasyate dehalohayoḥ
mṛttikā mātuluṅgāmlaiḥ pañcavāsarabhāvitā
sabhasmalavaṇā hema śodhayet puṭapākataḥ
śuklaṃ ca tārakṛṣṇaṃ ca dvividhaṃ rajataṃ priye
guru snigdhaṃ mṛdu śvetaṃ tāramuttamamiṣyate
nāgena kṣārarājena drāvitaṃ śuddhimicchati
tāraṃ trivāraṃ nikṣiptaṃ piśācītailamadhyataḥ
tāmraṃ ca dvividhaṃ proktaṃ raktaṃ kṛṣṇaṃ sureśvari
ghanaghātasahaṃ snigdhaṃ raktapattraṃ mṛdūttamam
snuhyarkakṣīralavaṇakṣārāmlaparilepitam
tāmrapattraṃ ca nirguṇḍīrasamadhye tu ḍhālayet
rohaṇaṃ vājaraṃ caiva tṛtīyaṃ ca paḍālakam
iti tīkṣṇaṃ tridhā tacca kāntalohamiti smṛtam
nīlaṃ kṛṣṇamiti snigdhaṃ sūkṣmadhāramayaḥ śubham
guḍūcī haṃsapādī ca naktamālaḥ phalatrayam
gopālakī gorasonāṃ tumbururlohanighnakaḥ
eṣāṃ rase ḍhālayettat giridoṣanivṛttaye
trapu ca dvividhaṃ jñeyaṃ śvetakṛṣṇavibhedataḥ
śvetaṃ laghu mṛdu snigdhamuttamaṃ vaṅgamucyate
nāgastvekavidho devi śīghradrāvī mṛdurguruḥ
mahiṣasyāsthicūrṇena vāpāttanmūtrasecanāt
vaṅgaṃ śuddhaṃ bhavettadvat nāgo nāgāsthimūtrataḥ
gaurīphalāni kṣurako rajanītumburūṇi ca
kuberākṣasya bījāni mallikāyāśca sundari
palāśaśuṣkāpāmārgakṣārasnukkṣīrayogataḥ
saptadhā parivāpena śodhayanti bhujaṃgamam
snuhīkṣīrasamāyogāt vaṅgaṃ cāvāpayettataḥ
snuhyarkakṣīrahalinīkañcukīkandacitrakaiḥ
guñjākarañjadhuttūrahayagandhāṅghritālakaiḥ
naktamāleṅgudīśakravāruṇīmūlasaṃyutaiḥ
piṣṭairmāhiṣatakre tu saptarātroṣitaistataḥ
niṣekaḥ sarvalohānāṃ malaṃ hanti na saṃśayaḥ
devadālīphalarajaḥsvarasairbhāvitaṃ muhuḥ
drāvayet kanakaṃ vāpāt bhūyo na kaṭhinaṃ bhavet
akhilāni ca sattvāni drāvayet tatprabhāvataḥ
samāṃśaṃ suragopasya suradālyāśca yadrajaḥ
āvāpāt kurute devi kanakaṃ jalasaṃnibham
maṇḍūkāsthivasāṭaṅkahayalālendragopakaiḥ
prativāpena kanakaṃ suciraṃ tiṣṭhati drutam
triḥsaptakṛtvo gomūtre jvālinībhasma gālitam
śoṣayettasya vāpena tīkṣṇaṃ mūṣāgataṃ dravet
triḥsaptakṛtvo niculabhasmanā bhāvitena tu
ketakyāstu rasaistīkṣṇam āvāpād dravatāṃ vrajet
pakvadhātrīphalarasaiḥ śaṅkhe saptāhabhāvitam
punaḥ kañcukitoyena bhāvitaṃ saptavāsaram
śarāvayugalāntaḥsthaṃ sudṛḍhaṃ paridhāmitam
tattīkṣṇacūrṇaṃ deveśi rasarūpaṃ prajāyate
tālakaṃ gandhapāṣāṇaśilāmākṣikagairikam
kāsīsaṃ khaṇḍasaurāṣṭrītutthamabhrakameva ca
śvaśṛgālatarakṣūṇāṃ kukkuṭasya malaṃ tathā
mayūragṛdhramārjāraviṣṭhā ca samabhāgakam
bhāvayettriḥ snuhīkṣīrairdevadālīrasena ca
tatkalkam aṣṭamāṃśena lohapattrāṇi lepayet
dhamed drutaṃ bhavellohametaireva niṣecayet
aṅkolasya tu mūlāni kāñjikena prapeṣayet
lohalepaṃ tato dadyāt agnisthaṃ dhārayet priye
punarlepaṃ tato dadyāt paricchinnārasena tu
matsyapittena deveśi vahnisthaṃ dhārayet priye
punarlepaṃ prakurvīta lāṅgalīkandasambhavam
tribhirlepairdrutaṃ lohaṃ nirmalaṃ svacchavārivat
cūrṇitaṃ devi kūrmāsthi meṣaśṛṅgaṃ śilājatu
kurute prativāpena balavajjalavat sthiram
arkāpāmārgamusalīniculaṃ citrakaṃ tathā
kadalī potakī dālī kṣārameṣāṃ tu sādhayet
gālayenmāhiṣe mūtre ṣaḍvārānsuravandite
āvāpāddrāvayedetadabhrasattvādijaṃ rajaḥ
dantīdanto viśeṣeṇa drāvayet salilaṃ yathā
rasenottaravāruṇyāḥ plutaṃ vaikrāntajaṃ rajaḥ
prativāpena lohāni drāvayet salilopamam
ratnānāṃ drāvaṇaṃ vakṣye gaganasya drutiṃ tathā
triphalā ca trikaṭukaṃ trikṣāraṃ paṭupañcakam
balā cātibalā caiva tṛtīyā ca mahābalā
aśvagandhā cavī nārī bhūlatā mātṛvāhakaḥ
gopendramaṇḍalī caiva ṣaḍbindurdvimukhī tathā
dhīrā sūraṇakandaśca kañcukī ca punarnavā
snuhyarkonmattahalinī pāṭhā cottaravāruṇī
ayaskānto gokṣuraśca mṛdudūrvāmlavetasam
śilājatu ca sauvīraṃ viṣagandhakaṭaṅkaṇam
pṛthagdaśapalaṃ sarvaṃ sūkṣmacūrṇaṃ tu kārayet
kumbhadvayaṃ kulatthānāṃ kāṣṭhena tiniśasya ca
kvāthayenmṛdutāpena yāvat kumbhāvaśeṣitam
tena kvāthena taccūrṇaṃ bhāvayedekaviṃśatim
ratnāni tena liptāni tatkvāthasthaṃ dhamet punaḥ
ahorātreṇa tānyāśu dravanti salilaṃ yathā
abhrakādīni lohāni dravanti hy avicārataḥ
nirmalāni ca jāyante harabījopamāni ca
milanti ca rasenāśu vahnisthānyakṣayāṇi ca
tair drutaiḥ sparśamātreṇa kṣaṇād badhyeta sūtakaḥ
lohānāṃ māraṇaṃ vakṣye samāhitamanāḥ śṛṇu
snuhīkṣīreṇa sindūraṃ kanakaṃ rajataṃ punaḥ
tenaiva mākṣikaṃ tāmramajākṣīreṇa gandhakam
stanyena hiṅgulaṃ tīkṣṇaṃ vaṅgatālapalāśakam
nāgaṃ śilārkakṣīreṇa svacchapattrīkṛtaṃ priye
mārayet puṭapākena nirutthaṃ bhasma jāyate
na so 'sti lohamātaṃgo yaṃ na gandhakakesarī
nihanyādgandhamātreṇa yadvā mākṣikakesarī
rasībhavanti lohāni mṛtāni suravandite
haranti rogān sakalān rasayuktāni kiṃ punaḥ
śīlanānnāśayantyeva valīpalitarugjarāḥ
vajramākṣikatīkṣṇābhraṃ śasyate dehakarmaṇi
nāgaṃ vaṅgaṃ suvīraṃ ca dravyakarmaṇi yojayet
paribālaṃ tu yallohaṃ tathā ca malayodbhavam
etallohadvayaṃ devi viśeṣād deharakṣaṇam
rāgaṃ mahārasādīnāṃ jñātvā bījāni sādhayet
tanmamācakṣva deveśi kimanyacchrotumarhasi
śrīdevyuvāca
mahārasānāṃ lohānāṃ ratnānāṃ ca sureśvara
rāgasaṃkhyāṃ tathā bījasādhanaṃ ca vada prabho
śrībhairava uvāca
mahāraseṣu dviguṇastāmrarāgaḥ sureśvari
giridoṣe kṣayaṃ nīte sūtakaṃ rañjayanti te
sasyakaścapalaś caiva rājāvartaśca mākṣikaḥ
vimalo gairikaṃ caiṣāmekaikaṃ dviguṇaṃ bhavet
bhrāmakādiṣu kānteṣvapy ekadvitriguṇo hi saḥ
ekaikamabhrake caiva śvetapītāruṇaḥ site
aṣṭādaśasahasrāṇi sthitā rāgāśca gandhake
ayutaṃ darade devi śilāyāṃ dvisahasrakam
rasake saptasāhasraṃ kaṅkuṣṭhe tu catuṣṭayam
rasagarbhe prakāśante jāraṇaṃ tu bhavedyadi
dvādaśāgraṃ śataṃ pañca nāge rāgā vyavasthitāḥ
śatahīnaṃ sahasraṃ tu vaṅge rāgā vyavasthitāḥ
rāgāṇāṃ śatapañcāśat śulvamadhye vyavasthitāḥ
raktapītāśca śuklāśca hemni rāgāśca ṣoḍaśa
rāgāḥ ṣaṣṭisahasrāṇi śakranīle vyavasthitāḥ
mahānīle ca deveśi te rāgā dviguṇāḥ sthitāḥ
māṇikye tu sureśāni rāgā lakṣatrayodaśa
gajavārisamutpannaṃ ratnaṃ muktāphalaṃ viduḥ
gaje trīṇi sahasrāṇi ṣaṭsahasrāṇi vārije
navalakṣaṃ ca rāgāṇāṃ padmarāge vyavasthitāḥ
bhedayet sarvalohāni yacca kena na bhidyate
tadvajraṃ tasya deveśi rāgaṃ lakṣadvayaṃ viduḥ
ṣoḍaśaiva sahasrāṇi puṣparāge vyavasthitāḥ
pādonalakṣarāgāstu proktā marakate priye
rāgasaṃkhyāṃ na jānāti saṃkrāntasya rasasya tu
adhikaṃ mārayellohaṃ hīnaṃ caiva prakāśayet
mānavendraḥ prakurvīta yo hi jānāti pārvati
śatakoṭipramāṇena rāgasaṃkhyāṃ prakalpayet
sparśanaṃ caivamālokya śatakoṭistu vidhyate
ataḥ paraṃ pravakṣyāmi bījānāṃ sādhanaṃ priye
hematāravaśādbījaṃ dvividhaṃ tāvadīśvari
pītāruṇairhemabījaṃ tārabījaṃ sitairbhavet
kalpitaṃ rañjitaṃ pakvamiti bhūyastridhā bhavet
kalpitaṃ dvividhaṃ tacca śuddhamiśravibhedataḥ
rasoparasalohānāṃ bījānāṃ kalpanaṃ pṛthak
śuddhaṃ miśraṃ tu saṃyogāt yathālābhaṃ sureśvari
sattvamāvartitaṃ vyomni śodhitaṃ kācaṭaṅkaṇaiḥ
ciñcāphalāmlanirguṇḍīpattrakalkaniṣecanaiḥ
pakvaṃ niviḍitaṃ devi rasapiṣṭikṣamaṃ bhavet
snehakṣārāmlavargaiśca śilāyāśca puṭatrayāt
mṛtāhe dhūpanāyantre dhūpagandhānulepanāt
vaṅgasyāpi vidhānena tālakasya hatasya vā
tāpyahiṅgulayorvāpi hate ca rasakasya vā
rasagarbhe dravet kṛṣṇaṃ pattraṃ kanakatārayoḥ
saṃkarākhyaṃ tu durmelyaṃ priye mṛdukharāhvayam
tataḥ saṃmṛditaṃ devi dvaṃdvamelāpanaṃ drutam
bhavet samarasaṃ garbhe rasarājasya ca dravet
ataḥ paraṃ pravakṣyāmi dvaṃdvamelāpanaṃ śṛṇu
varṣābhūkadalīkandakākamācīpunarnavāḥ
cūrṇaṃ narakapālaṃ ca guñjāṭaṅkaṇasaṃyutam
kṣīratailena sudhmātaṃ hemābhraṃ milati priye
anenaiva vidhānena tārābhramapi melayet
vaṅgamāvartya deveśi punaḥ sūtakayojitam
kadalīkandatoyena mardayeṭṭaṅkaṇānvitam
andhamūṣāgataṃ dhmātaṃ vaṅgābhraṃ milati kṣaṇāt
cūrṇaṃ narakapālasya strīstanyaṃ vanaśigrukam
guñjāṭaṅkaṇasaṃyuktaṃ vaṅgābhraṃ milati kṣaṇāt
abhrakaṃ cūrṇayitvā tu kākamācīrasaplutam
kapitthatoyasaṃspṛṣṭaṃ rasaṭaṅkaṇasaṃyutam
vaṅgapattrāntaranyastaṃ dhmātaṃ vaṅgābhrakaṃ milet
āvartya kaṭutailena bhasmāpāmārgajaṃ kṣipet
vaṅgābhraṃ haritālaṃ ca nāgābhre tu manaḥśilāḥ
hemābhraṃ nāgatāpyena tārābhraṃ vaṅgatālakāt
gandhakena tu śulvābhraṃ tīkṣṇābhraṃ sindhuhiṅgulāt
vaṅgābhraṃ haritālena nāgābhraṃ śilayā milet
lāṅgalī cāmarīkeśaṃ kārpāsāsthikulatthakam
bhūlatā cāśmadalanī strīstanyaṃ suragopakaḥ
etatpraliptamūṣāyāṃ sudhmātās tīvravahninā
kāntābhraśailavimalā milanti sakalān kṣaṇāt
latāchuchundarīmāṃsaṃ viṣaṭaṅkaṇayojitam
mūṣālepena kurute sarvadvaṃdveṣu melanam
abhrakaṃ surasā śṛṅgaṃ maṇḍūkasya vasā viṣam
guñjāṭaṅkaṇayogena sarvasattveṣu melanam
ṭaṅkaṇorṇāgirijatukarṇākhyāmalakarkaṭaiḥ
milanti sarvadvaṃdvāni strīstanyaparipeṣitaiḥ
dhātakīgugguluguḍasarjayāvakaṭaṅkaṇaiḥ
strīstanyapeṣitaiḥ sarvaṃ dvaṃdvajaṃ tu rasāyane
khasattvaṃ sūkṣmacūrṇaṃ tu pūrvakalkena saṃyutam
andhamūṣāgataṃ dhmātaṃ saṃkaraṃ milati kṣaṇāt
vāpitaṃ tāpyarasakasasyakairdaradena ca
khasattvaṃ syānnibaddhaṃ ca dṛḍhaṃ dhmātaṃ milettataḥ
rasoparasalohāni sarvāṇyekatra dhāmayet
anyonyaṃ dvaṃdvatāṃ yānti dravanti salilaṃ yathā
bījāni kalpitānyevaṃ rañjitāni paraṃ śṛṇu
ghanaṃ mākṣikacūrṇena śulvacūrṇena rañjitam
dvaṃdvitaṃ tāpyasattvena rasarājasya rañjanam
āraktavallīgomūtraiḥ bahudhā paribhāvitaiḥ
kunaṭīgandhapāṣāṇairhemamākṣikahiṅgulaiḥ
vāpitaṃ sevitaṃ raktagaṇaiḥ snehairmṛtaṃ tataḥ
rañjanaṃ rasarājasya tīkṣṇatāmrau viśeṣataḥ
kevalaṃ vimalaṃ tāmraṃ vāpitaṃ daradena ca
kurute triguṇaṃ jīrṇaṃ lākṣābhaṃ nirmalaṃ rasam
rasakaṃ dviguṇaṃ dattvā tāmraṃ sudhmātam īśvari
kṛṣṇābhrakasya cūrṇaṃ ca raktavargair muhuḥ puṭaiḥ
tāpyena vā mṛtaṃ hema triguṇena nivāpitam
bhāṇḍikāyāṃ tu rasakaṃ tāpyasaindhavasaṃyutam
indragopanibhaṃ yāvat sarvaṃ dviguṇajāraṇāt
drutaṃ hemanibhaṃ sūtaṃ kurute nātra saṃśayaḥ
abhrakaṃ hema tāmraṃ ca śilayā mākṣikeṇa ca
gairikeṇa ca mukhyena rasakena ca rañjayet
bījāni rañjitānyevaṃ pakvabījānyataḥ śṛṇu
mahārasānuparasān tīkṣṇalohāni ca kṣipet
samāṃśaṃ samamākṣīkaṃ gandhakāvāpayogataḥ
śataśo vāpayedetat akṣīṇaṃ sāvaśeṣitam
samāṃśaṃ rasarājasya garbhe dravati niścitam
tadetadviṣṭikāstambhe jāraṇāyāṃ sureśvari
rañjane rasarājasya sāraṇāyāṃ ca śasyate
tadeva śataśo raktagaṇaiḥ snehairniṣecitam
adhikaṃ śasyate teṣu sahasrāṃśena vedhakṛt
nirvyūḍhaṃ nāgavaṅgābhyāṃ kriyāyāṃ hematārayoḥ
khasattvaṃ raviṇā yojyaṃ dvaṃdvitaṃ syādrasāyane
sasnehakṣārapañcāmlaiḥ rasaistaistālakādibhiḥ
samadvitriguṇān tāmre vāhayedvaṅgapannagān
raktasnehaniṣiktaṃ tadrasākṛṣṭiriti smṛtam
mākṣikaṃ gandhapāṣāṇaṃ haritālaṃ manaḥśilām
vaikrāntakaṃ kāntamukhyaṃ sasyakaṃ vimalāñjanam
rasakaṃ vāpitaṃ śaśvaccūrṇitaṃ hemni vāhayet
lohaparpaṭikātāpyakaṅkuṣṭhavimalābhrakaiḥ
mṛtaśulvaśilāsattvasnuhyarkakṣīrahiṅgulaiḥ
nāgo nirjīvatāṃ yāti puṭayogaiḥ punaḥ punaḥ
rasatālakaśaṅkhābhraciñcākṣāraistathā trapuḥ
mṛtaṃ nāgaṃ mṛtaṃ vaṅgaṃ śulvaṃ tīkṣṇaṃ ca vā mṛtam
ekaikamuttame hemni vāhayet suravandite
nirutthe pannage hemni nirvyūḍhe śataśo gaṇe
gorocanānibhaṃ dhāma bhāskare tārasaṃnibham
tīkṣṇābhrakaṃ ravisamaṃ mākṣikaṃ dviguṇaṃ tathā
āvartitaṃ cūrṇitaṃ ca māritaṃ saptabhiḥ puṭaiḥ
vyūḍhe śataguṇe hemni tadbījaṃ jārayet samam
candrārkapattralepena śatabhāgena vedhayet
ūrdhvādho mākṣikaṃ dattvā śulvaṃ hemasamaṃ bhavet
evaṃ daśaguṇaṃ vyūḍhaṃ bījaṃ kāraṇasaṃnibham
rasakābhraṃ kāntatāmre bhāgavṛddhyā dhamettataḥ
mākṣikeṇa hataṃ tacca bīje nirvāhayet priye
dvātriṃśadguṇitaṃ hemni nāgaṃ tāpyaṃ hataṃ vahet
triṃśadguṇaśilāvāpaṃ nāgabījamudāhṛtam
tāpyatālakavāpena sattvaṃ pītābhrakasya tu
bīje nirvāhayed etat yoṣāmṛṣṭasya vedhakam
nāgaḥ karoti mṛdutāṃ nirvyūḍhastāṃ ca raktatām
vāpitaṃ pītatāṃ tīkṣṇaṃ kāntasthāṃ kālikāṃ viṣam
hemabījamiti proktaṃ tārabījamataḥ śṛṇu
tīkṣṇābhratāpyavimalarasakaṃ samabhāgikam
vaṅgabhāgāstu catvāraḥ sarvaṃ dhmātaṃ vicūrṇitam
puṭena nihataṃ kāryaṃ vyūḍhaṃ tāraṃ tu vedhayet
dvātriṃśatsadguṇaṃ tāre vaṅge tāpyaṃ hataṃ vahet
triṃśadguṇāt tālavāpāt vaṅgabījamudāhṛtam
kuṭilaṃ vimalaṃ tīkṣṇaṃ khasattvaṃ cāpi vāhayet
vaṅgābhraṃ tāpyasattvaṃ vā tālamākṣikavāpataḥ
śuklapuṣpagaṇaiḥ sekaṃ snehayuktaistu kārayet
uktāni tārabījāni bījānāṃ rañjanaṃ śṛṇu
tīkṣṇamākṣikaśulvaṃ ca nāgaṃ capalamāritam
sindūrasaṃnibhaṃ yāvat tena bījāni rañjayet
nidhāya kharpare nāgaṃ brahmabījadalaiḥ saha
dagdhamagnimadho dattvā vahnivarṇaṃ yadā bhavet
vāsakena vibhītena śākakiṃśukaśigrubhiḥ
koraṇḍakasya puṣpeṇa bakulasyārjunasya ca
ahimāreṇa nāginyā kumāryā nāgakanyayā
śilayā ca triguṇayā kvathitenājavāriṇā
bhāvitaṃ kharparasthaṃ ca plāvayitvā punaḥ punaḥ
saptabhirdivasaireva māritaṃ suravandite
puṭayed gandhakenādāv āmlaiśca tadanantaram
idaṃ dalānāṃ bījānāṃ rasarājasya rañjane
udghāṭe krāmaṇe yojyaṃ piṣṭīstambhe viśeṣataḥ
mañjiṣṭhākiṃśukarase khadiraṃ raktacandanam
karavīraṃ devadāruṃ saralaṃ rajanīdvayam
anyāni raktapuṣpāṇi piṣṭvā lākṣārasena tu
tailaṃ vipācayeddevi tena bījāni rañjayet
dviguṇe raktapuṣpāṇāṃ raktapītagaṇasya ca
kvāthe caturguṇe kṣīre tailamekaṃ sureśvari
jyotiṣmatīkarañjākhyakaṭutumbīsamudbhavam
pāṭalīpippalīkāmakākatuṇḍīrasānvitam
bhekaśūkarameṣāhimatsyakūrmajalaukasām
vasayā caikayā yuktaṃ ṣoḍaśāṃśaiḥ supeṣitaiḥ
bhūlatāmalamākṣīkadvaṃdvamelāpanauṣadhaiḥ
pācitaṃ gālitaṃ caitat sāraṇātailamucyate
rasatulyaṃ yathā bījaṃ gataṃ garbhadrutiṃ priye
vyāpakatvena sarve ca samabhāgāstatheṣyate
pakvaṃ śreṣṭhaṃ samaṃ garbhe yaddravedrañjayecca tam
evamuktāni bījāni jārayedviḍayogataḥ
tanmamācakṣva deveśi kimanyacchrotumicchasi
śrīdevyuvāca
bījānāṃ kalpanaṃ proktaṃ viśeṣeṇa ca sādhanam
jāryante tāni yaiḥ sūte tān viḍān vaktumarhasi
śrībhairava uvāca
kāsīsaṃ saindhavaṃ kāṅkṣī sauvīraṃ vyoṣagandhakam
sauvarcalaṃ sarjikā ca mālatīnīrasambhavam
śigrumūlarasaiḥ sikto viḍo 'yaṃ sarvajāraṇaḥ
nirdagdhaṃ śaṅkhacūrṇaṃ tu ravikṣīraśataplutam
puṭitaṃ bahuśo devi praśasto jāraṇāviḍaḥ
śataśo vā plutaṃ cūrṇaṃ gandhakasya gavāṃ jalaiḥ
nirdagdhaṃ śaṅkhacūrṇaṃ tu śigrumūlāmbubhāvitam
śataśo viṣasindhūtthasaṃyutaṃ vaḍavāmukham
ṭaṅkaṇaṃ śataśo devi bhāvayet kiṃśukadravaiḥ
viḍo vahnimukhākhyo'yaṃ lohānāṃ jāraṇe priye
cūlikā gandhapāṣāṇaḥ kāntasya ca mukhaṃ priye
ekaikameva paryāptaṃ lauhacūrṇasya jāraṇe
gandhatālakasindhūtthaṃ cūlīṭaṅkaṇabhūkhagam
kṣārairmūtraiśca vipacedayaṃ jvālāmukho viḍaḥ
ekaviṃśatiparyāyaṃ devadālīdaladravaiḥ
bhāvito niculakṣāraḥ sarvasattvāni jārayet
vāstukairaṇḍakadalīdevadālīpunarnavam
vāsā palāśaniculaṃ tilakāñcanamākṣikam
sarvāṅgaṃ khaṇḍaśaśchinnaṃ nātiśuṣkaṃ śilātale
dagdhakāṇḍais tilānāṃ tu pañcāṅgaṃ mūlakasya ca
plāvayenmūtravargeṇa jalaṃ tasmāt parisrutam
lohapātre pacedyantre haṃsapāke 'gnimānavit
bāṣpāṇāṃ budbudānāṃ ca bahūnāmudgamo yadā
tadā kāsīsasaurāṣṭrīkṣāratrayakaṭutrayam
gandhakaṃ ca sitaṃ hiṅgulavaṇāni ca ṣaṭ tathā
eṣāṃ cūrṇaṃ kṣipedeṣa lohasampuṭamadhyagaḥ
saptāhaṃ bhūgataḥ paścāddhānyasthaḥ pravaro viḍaḥ
jambīrāmlena pacanaṃ śigrumūladraveṇa ca
cūlikāgandhakāsiktau dvau viḍau śataśaḥ kramāt
koṣātakīdalarasaiḥ kṣārairvā niculodbhavaiḥ
devadālīśivābījaṃ guñjāsaindhavaṭaṅkaṇam
bhāvayedamlavargeṇa viḍo'yaṃ hemajāraṇaḥ
mūlakārdrakacitrāṇāṃ kṣārair gomūtragālitaiḥ
gandhakaḥ śataśo bhāvyo viḍo'yaṃ hemajāraṇe
haritālaśilākṣāro lavaṇaṃ śaṅkhaśuktikā
haṃsapākavipakvo'yaṃ viḍaḥ syāddhemajāraṇe
evaṃ saṃgṛhya sambhārān rasakarma samācaret
tanmamācakṣva deveśi kimanyacchrotumicchasi
śrīdevyuvāca
rasasya lakṣaṇaṃ kiṃvā rasakarma ca kīdṛśam
tanna jānāmi deveśa vaktumarhasi tattvataḥ
śrībhairava uvāca
prāgevoktā rasotpattis tallakṣaṇam ataḥ śṛṇu
tasya nāmasahasrāṇi ayutānyarbudāni ca
śakyate na mayā vaktuṃ saṃkṣepāt kathyate śṛṇu
raso rasendraḥ sūtaśca pāradaścātha miśrakaḥ
rasaṃ siddharasaṃ vidyāt siddhakṣetrasamāśrayam
nāśayet sakalān rogān valīpalitameva saḥ
dehalohakaraṃ śuddhaṃ rasendram adhunā śṛṇu
śarīre hemni kartā ca jāraṇe sāraṇāsu ca
yo bāhyābhyantare śveto bahulaṃ kañcukāvṛtaḥ
taṃ vidyāt pāradaṃ devi tārakarmaṇi yojayet
yathā kāñjikasaṃsparśāt kṣīrabhāṇḍaṃ vinaśyati
tathā hema śarīraṃ ca pāradena vinaśyati
mayūrapattrikābhāsaṃ miśrakaṃ ca vidur budhāḥ
dhūmravarṇaṃ rasaṃ dṛṣṭvā viśeṣeṇopalabhyate
miśrakaṃ tu vijānīyādudvāhakarmakārakam
evaṃ pañcavidhā devi rasabhedā nirūpitāḥ
svedanaṃ mardanaṃ caiva cāraṇaṃ jāraṇaṃ tathā
drāvaṇaṃ rañjanaṃ caiva sāraṇaṃ krāmaṇaṃ kramāt
iti yo vetti tattvena tasya sidhyati sūtakaḥ
tīvratvaṃ jāyate svedāt amalatvaṃ ca mardanāt
cāraṇena balaṃ kuryāt jāraṇādbandhanaṃ bhavet
ekatvaṃ drāvaṇāt tasya raktatvaṃ raktakāñjanāt
vyāpitvaṃ sāraṇāt tasya krāmitvaṃ krāmaṇāttathā
jalago jalarūpeṇa tvarito haṃsago bhavet
malago malarūpeṇa sadhūmo dhūmago bhavet
anyā jīvagatirdevi jīvo'ṇḍādiva niṣkramet
sa tāvajjīvayejjīvaṃ tena jīvo rasaḥ smṛtaḥ
catuṣṭayī gatistasya nipuṇena tu labhyate
catasro gatayo dṛśyā adṛśyā pañcamī gatiḥ
mantradhyānādinā tasya kṣīyate pañcamī gatiḥ
dhūmaściṭiciṭiścaiva maṇḍūkaplutireva ca
akampaśca vikampaśca pañcāvasthā rasasya tu
mathyamānasya kalkena sambhaveddhi gatitrayam
jale gatirmalagatiḥ punar haṃsagatistataḥ
hema dattvā tataḥ śuddhaṃ tattu stambhen niyāmake
niyāmakagaṇauṣadhyā rasaṃ dattvā vipācayet
niyamito na prayāti tathā dhūmagatiṃ śive
kaṇikācālarahito budbudaiścāpavarjitaḥ
niyamito bhavatyeṣa cullikāgnisahastathā
aniyamya yadā sūtaṃ jārayet kāñjikāśaye
jāyate niścitaṃ bhadre tadā tasya gatitrayam
dolāsvedena cāvaśyaṃ svedito hi dinatrayam
vasubhaṇṭādibhirdevi rasarājo na hīyate
akṣīṇaṃ tu rasaṃ dṛṣṭvā dadyādvyomādikaṃ tataḥ
svedanaṃ ca tataḥ karma dīyamānasya mardanam
rasāliṅgita āhāraḥ piṣṭiketyabhidhīyate
taddrutaṃ rasagarbhe tu jāraṇaṃ parikīrtitam
jāraṇā tatsamākhyātā tadevaṃ copalabhyate
jīrṇānte rañjanaṃ kāryaṃ raktavargagaṇena ca
jīrṇaṃ jīrṇaṃ tu saṃraktaṃ samahemnā tu sārayet
sāraṇāyantrayogena badhyate sārito rasaḥ
sāritaḥ sāritaścaiva yathā bhavati sūtakaḥ
krāmaṇena samāyuktaṃ taṃ ca vedhe niyojayet
āroṭaḥ pārado brahmā mūrchitastu janārdanaḥ
baddhastu rudrarūpaḥ syāt karmayogabalādrasaḥ
śṛṇu devi pravakṣyāmi karmayogasya vistaram
pāradasya trayo doṣā viṣaṃ vahnirmalas tathā
viṣeṇa saviṣaṃ vidyāt vahnau kuṣṭhī bhavennaraḥ
malenodararogī syāt mriyate ca rasāyane
ṣaṭ truṭyaś caikalikṣā syāt ṣaḍlikṣā yūka eva ca
ṣaḍyūkāstu rajaḥsaṃjñāḥ kathitāstava suvrate
ṣaḍrajaḥ sarṣapaḥ sākṣāt siddhārthaḥ sa ca kīrtitaḥ
ṣaṭsiddhārthāśca deveśi yavastvekaḥ prakīrtitaḥ
ṣaḍyavairekaguñjā syāt ṣaḍguñjāścaikamāṣakaḥ
māṣā dvādaśa tolaḥ syāt aṣṭau tolāḥ palaṃ bhavet
dvātriṃśatpalakaṃ devi śubhaṃ tu parikīrtitam
śubhasya tu sahasre dve bhāra ekaḥ prakīrtitaḥ
dve sahasre palānāṃ tu sahasraṃ śatameva vā
aṣṭāviṃśat palānāṃ tu daśa pañcakameva vā
palārdhenaiva saṃskāraḥ kartavyaḥ sūtakasya tu
mahābalā nāgabalā meghanādā punarnavā
meṣaśṛṅgī ca tatsāraiḥ navasārasamanvitam
pāradaṃ devadeveśi svedayeddivasatrayam
girikarṇī ca mīnākṣī sahadevī punarnavā
uragā triphalā kāntā laghuparṇī śatāvarī
tuṣavarje tu dhānyāmle sarvaṃ saṃkṣubhya nikṣipet
ekādaśaguṇe 'mle 'smin ṣoḍaśāṃśairvimarditam
āsurīlavaṇavyoṣacitrakārdrakamūlakaiḥ
dolāyāṃ svedayeddevi tridinaṃ mṛdunāgninā
aṅkolastu viṣaṃ hanti vahnimāragvadhaḥ priye
citrakastu malaṃ hanyāt kumārī saptakañcukam
tasmād ebhiḥ samopetairmardayet pātayed budhaḥ
vidyādhareṇa yantreṇa bhāvayeddoṣavarjitam
tatastriguṇavastrasthaṃ taṃ rasaṃ devi gālitam
triphalāvahnimūlatvāt gṛhakanyārasānvitam
nirudgāre tu pāṣāṇe mardayet pātayet punaḥ
dhūmasāraguḍavyoṣarajanīsitasarṣapaiḥ
iṣṭikākāñjikorṇābhiḥ tridinaṃ mardayettataḥ
nirmalo jāyate sūtaḥ matprabhāvaṃ prakāśayet
vāsakena vibhītena mardayet pātayet punaḥ
nāgavaṅgādikā doṣā yānti nāśam upādhijāḥ
saptavāraṃ kākamācyā gatadoṣaṃ vimardayet
pātayet saptavāraṃ ca giridoṣaṃ tyajedrasaḥ
kṣetradoṣaṃ tyajeddevi gokarṇarasamūrchitaḥ
kārpāsapattraniryāse svinnas trikaṭukānvite
saptakañcukanirmuktaḥ saptāhājjāyate rasaḥ
kākamācī jayā brāhmī gāṅgerī raktacitrakaḥ
maṇḍūkī mudgaparṇī ca śṛṅgaveraṃ rasāṅkuśaḥ
devadālī śaṅkhapuṣpī kākajaṅghā śatāvarī
kumārī bhṛṅgarājaśca nirguṇḍī grīṣmasundaraḥ
śūlinī śūrpaparṇī ca gojihvā kṣīrakañcukaḥ
tadrasairmarditaḥ pātyaḥ saptadhā nirmalo bhavet
tāmreṇa piṣṭikāṃ kṛtvā pātayedūrdhvapātane
vaṅganāgau parityajya śuddho bhavati sūtakaḥ
marditas triphalāśigrurājikāpaṭucitrakaiḥ
ūrdhvabhāṇḍagataḥ pācyaḥ pradīptair upalairadhaḥ
sṛṣṭyambujanirodhena labdhaprāyo bhavedrasaḥ
karkoṭīkañcukībimbīsarpākṣyambujasaṃyutam
rasaṃ niyāmake dadyāt tejasvī nirmalo bhavet
evaṃ viśodhitaḥ sūto bhadrāṣṭāṃśaviśoṣitaḥ
kṣudrāmlalavaṇakṣārabhūkhagoṣaṇaśigrubhiḥ
rājikāṭaṅkaṇayutairāranāle dinatrayam
svedanāddīpito devi grāsārthī jāyate rasaḥ
vyomasattvādibījāni rasajāraṇaśodhane
tanmamācakṣva deveśi kimanyacchrotumicchasi
śrīdevyuvāca
lakṣaṇaṃ śodhanaṃ caiva pāradasya śrutaṃ mayā
cāraṇaṃ jāraṇaṃ caiva śrotumicchāmi bhairava
śrībhairava uvāca
sarvapāpakṣaye jāte prāpyate rasajāraṇā
tatprāptau prāptameva syād vijñānaṃ muktikāraṇam
mokṣābhivyañjakaṃ devi jāraṇaṃ sādhakasya tu
yāvanna jāryate sūtaḥ tāvattu na ca nirvṛtiḥ
khallastu pīṭhikā devi rasendro liṅgamucyate
mardanaṃ vandanaṃ tasya grāsaḥ pūjā vidhīyate
yāvaddināni vahnistho jāryate dhāryate rasaḥ
tāvadyugasahasrāṇi śivaloke mahīyate
dinamekaṃ rasendrasya yo dadāti hutāśanam
dravanti tasya pāpāni kurvannapi na lipyate
jāraṇā dvividhā bālajāraṇā baddhajāraṇā
tatrādau parameśāni vakṣyate bālajāraṇā
gaganaṃ jārayedādau sarvasattvamataḥ param
tato mākṣikaśuddhaṃ ca suvarṇaṃ tadanantaram
garbhasthaṃ drāvayitvā tu tato bāhyadrutiṃ dravet
sitaṃ sitena dravyeṇa raktaṃ raktena rañjayet
sāraṇaṃ krāmaṇaṃ jñātvā tato vedhaṃ prayojayet
oṃ namo'mṛtalohāya parāmṛtarasodbhavāya huṃ svāhā
sarvasattvopakārāya bhagavan tvadanujñayā
jāraṇaṃ kartumicchāmi grāsaṃ gṛhṇa mama prabho
kuruṣveti śivenoktaṃ grāhyameva subuddhinā
śṛṇu devi pravakṣyāmi vyomajāraṇam uttamam
pattrābhrajāraṇaṃ sattvajāraṇaṃ ceti taddvidhā
nirmukhaṃ samukhaṃ caiva vāsanāmukhameva ca
ekaikaṃ trividhaṃ tacca tad vakṣyāmy ānupūrvaśaḥ
vaikrāntavajrasaṃsparśād divyauṣadhibalena vā
nirmukho bhakṣayeddevi kṣaṇena gaganaṃ rasaḥ
hemakarmaṇi hemaiva tāre tāro mukhaṃ bhavet
taptakhallakṛtā piṣṭiḥ ślakṣṇam alpālpamabhrakam
amlavetasajambīrabījapūrāmlabhūkhagaiḥ
marditaṃ carate devi seyaṃ samukhajāraṇā
kṣāratrayaṃ pañcapaṭu kākṣīkāsīsagandhakam
mākṣikaṃ cāmlasaṃyuktaṃ tāmrapātre tu jārayet
etaccābhiṣavād divyaṃ kārayitvā vicakṣaṇaḥ
jāraṇārthaṃ ca bījānāṃ vajrāṇāṃ ca viśeṣataḥ
tasminnāvartitaṃ nāgaṃ vaṅgaṃ vā suravandite
niṣecayecchataṃ vāraṃ na rasāyanakarmaṇi
anena sakalaṃ devi cāraṇāvastu bhāvayet
kṣārāmle bhāvitaṃ vyoma rajasā prathamena ca
sṛṣṭitrayodakakaṇātumburudravamarditam
carejjaredvā puṭitaṃ yavaciñcārasena ca
śatāvarī gadā rambhā meghanādā punarnavā
śigruko yavaciñcā ca bhāvitaṃ tadrasaiḥ kramāt
mūlaṃ hilamucāyāstu kauverīmūlameva ca
kadalīmusalīśigrutāmbūlīvāṇapīlukam
alambuṣā balā kolamāsphoṭaḥ kharamañjarī
tumburustiktaśākaṃ vāpyeṣām ekarasena tu
rājikāvyoṣayuktena tridinaṃ svinnamabhrakam
kāsīsatuvarīsindhuṭaṅkaṇakṣārasaṃyutaḥ
pūrvābhiṣavayogena sūtakaścarati kṣaṇāt
golako bhavati kṣipraṃ sarvasiddhipradāyakaḥ
gṛhītvā devi dhānyāmlamamlavargeṇa saṃyutam
kvāthayitvābhrakaṃ tattu snuhīkṣīreṇa mardayet
āraṇyagomayenaiva kapotākhyaṃ puṭaṃ tataḥ
kadalīkandaniryāsairmūlakandarasena ca
kākamācī ca mīnākṣī apāmārgo munistathā
eraṇḍamārdrakaṃ caiva meghanādā punarnavā
ekaikasya dravaireva puṭaikaikaṃ pradāpayet
vajrīkṣīreṇa saṃyuktaṃ dolāyantreṇa pācayet
chāyāśuṣkaṃ tataḥ kṛtvā caṇakāmlena saṃyutam
navasāraṃ ca kāsīsaṃ vacāṃ nimbaṃ tathaiva ca
abhrasya ṣoḍaśāṃśena ekaikaṃ tatra nikṣipet
nidhāya tāmrapātre tu gharṣayettacca suvrate
navavāraṃ tato devi lohapātre tu jārayet
rasena saha deveśi caṇakāmlena kāñjikam
mṛdvagninā tu niṣkvāthyaṃ praharārdhena jāyate
somavallīrasaiḥ piṣṭvā vyoma sauvarcalānvitam
śanaiḥ śanairhaṃsapādyā dāpayecca puṭatrayam
somavallīrasenaiva saptavāraṃ ca dāpayet
pātayenmṛnmaye bhāṇḍe rasena saha saṃyutam
mūlaṃ siteṣupuṅkhāyā gavyakṣīreṇa gharṣayet
kalkena lepayet sūtaṃ gaganaṃ ca tadūrdhvagam
tāpayedravitāpena nirmukhaṃ grasate kṣaṇāt
jāyate piṣṭikā śīghraṃ nātra kāryā vicāraṇā
tilaparṇīrasenaiva gaganaṃ bhāvayet priye
mardanājjāyate piṣṭī nātra kāryā vicāraṇā
muṇḍīniryāsake nāgaṃ bahuśastu niṣecayet
tenābhrakaṃ tu saṃplāvya bhūyobhūyaḥ puṭe dahet
citrakārdrakamūlānāmekaikena tu saptadhā
plāvitavyaṃ prayatnena gandhakābhrakacūrṇakam
nāgaśuṇḍīrasastanyarajoluṅgāmlabhāvitam
ṣoḍaśāṃśena tadvattaṃ dolāyāṃ tu caredrasaḥ
catuḥṣaṣṭiguṇaṃ devi dvātriṃśadguṇameva vā
athavā ṣoḍaśaguṇaṃ tathāṣṭaguṇameva vā
caturguṇaṃ vā dviguṇaṃ samaṃ vā cārayet priye
param abhrakasattvasya jāraṇaṃ śṛṇu pārvati
vyomasattvaṃ samāṃśena tāpyasattvena saṃyutam
sa khalvevaṃ careddevi garbhadrāvī bhavedrasaḥ
nāgābhraṃ devi vaṅgābhraṃ tīkṣṇābhraṃ bhāskarābhrakam
tārābhraṃ devi hemābhraṃ rasagarbheṇa jārayet
pūrvābhiṣekayogena garbhe dravati mardanāt
catuḥṣaṣṭyaṃśakaḥ pūrvaḥ dvātriṃśāṃśo dvitīyakaḥ
tṛtīyaḥ ṣoḍaśāṃśastu caturtho 'ṣṭāṃśa eva ca
pañcamastu caturthāṃśaḥ ṣaṣṭho dvyaṃśaḥ prakīrtitaḥ
grāso rasasya dātavyaḥ sasattvasyābhrakasya ca
catuḥṣaṣṭyaṃśake grāse daṇḍadhārī bhavedrasaḥ
jalaukāvaddvitīye ca grāsayoge sureśvari
grāsena tu tṛtīyena kākaviṣṭhāsamo bhavet
grāsena tu caturthena dadhimaṇḍasamo bhavet
pañcame carite grāse navanītasamo bhavet
ṣaṣṭhe tu golakākāraḥ kramājjīrṇasya lakṣaṇam
kāñjikena niṣiktena raktavyoma śataplutam
khallāntaścārayettacca śulvavāsanayā saha
hema tāraṃ ca saṃghṛṣya khalle tatra rasaṃ nyaset
kāñjīsahitakāsīsaṃ sindhunā carate rasaḥ
hema sīsaṃ tu saṃghṛṣya rasaṃ tatra pradāpayet
nāgahemayutaṃ vyoma samajīrṇaṃ drutaṃ bhavet
abhrakoparasān kṣipraṃ mukhenaiva caratyayam
tāraṃ vaṅgaṃ ca saṃghṛṣya rasaṃ tatra pradāpayet
nāgahemayutaṃ vyoma samajīrṇaṃ drutaṃ bhavet
mukhena carate vyoma tārakarmaṇi śasyate
samukhaṃ nirmukhaṃ vāpi yatnataścārayennabhaḥ
cāraṇāṃ trividhāmevaṃ kṛtvā garbhadrutiṃ rase
jārayet svedayet piṇḍaṃ pariṇāmakramais tribhiḥ
kaṭvamlakṣāragomūtrasnuhīkṣīraiḥ pralepitam
bahiśca baddhaṃ vastreṇa bhūyo grāsaṃ niveditam
kṣārāranālataileṣu svedayenmṛdunāgninā
krameṇānena deveśi jāryate divasais tribhiḥ
yantrād uddhṛtamātraṃ tu lohapātre sthitaṃ rasam
koṣṇena kāñjikenādau kṣālitaṃ vastragālitam
pātre sukhoṣṇahastena yāvat śeṣaṃ vimardayet
caturguṇena vastreṇa pīḍito nirmalaśca saḥ
gālanakriyayā grāse sati niṣpeṣanirgate
sa bhaveddaṇḍadhārī ca jīrṇagrāsastathā rasaḥ
ajīrṇe pācayet piṣṭīṃ svedayenmardayettathā
vetasāmlaprayogeṇa jīrṇe grāsaṃ tu dāpayet
iṣṭikāguḍadagdhorṇārājīsaindhavadhūmajaiḥ
ṣoḍaśāṃśaiḥ sa dhānyāmlaiḥ mardyaḥ svedyaśca pāradaḥ
nirmalīkaraṇārthaṃ tu grāse grāse punaḥ punaḥ
jīrṇābhro jīrṇabījo'pi rāgān gṛhṇāti nirmalaḥ
krameṇānena dolāyāṃ cāryaṃ grāsacatuṣṭayam
tataḥ kacchapayantreṇa jvālanaṃ bandhanaṃ kramāt
ūrdhvādhaś cāṣṭamāṃśena viḍaṃ dattvāpi jārayet
samajīrṇābhrakaḥ sūtaḥ śatavedhī bhavet priye
sahasravedhī dviguṇe triguṇe 'yutavedhakaḥ
caturguṇe lakṣavedhī sa bhaved bhūcaro rasaḥ
jīrṇe pañcaguṇe devi brahmāyurjāyate rasaḥ
āyustu ṣaḍguṇe viṣṇoḥ koṭivedhī bhavedrasaḥ
rasasya sarvadoṣāstu ṣaḍguṇenābhrakena tu
jīrṇena nāśamāyānti nātra kāryā vicāraṇā
rasarāje yadā jīrṇaṃ ṣaḍguṇaṃ gaganaṃ priye
tadā grasati lohāni tyajecca gatimātmanaḥ
dhūmaś ciṭiciṭiścaiva maṇḍūkaplutireva ca
sakampaśca vikampaśca pañcāvasthā rasasya tu
kapilo 'tha nirudgārivipluṣaś caiva muñcati
agnau tiṣṭhati niṣkampo vyomajīrṇasya lakṣaṇam
samajīrṇo bhaved bālo yauvanasthaścaturguṇam
vṛddhastu ṣaḍguṇaṃ jīrṇaḥ kuryāt karma pṛthak pṛthak
bālastu pattralepena kalkayogena yauvanaḥ
vṛddho vidhyati lohāni jāritaḥ sārito'thavā
kumārastu raso devi na samartho rasāyane
yauvanastho raso devi kṣamo dehasya rakṣaṇe
jarāvastho raso yaśca dehe lohena saṃkramet
abhāve'bhrakasattvasya kāntasattvaṃ pradāpayet
kāntasya cāpyabhāve tu tīkṣṇalohaṃ tu dāpayet
anena kramayogena sarvasattvāni jārayet
eko'pi hemasaṃyuktaścāmīkarakaraḥ kṣaṇāt
gandhakāt parato nāsti raseṣūparaseṣu vā
pūrvoktayantrayogena dvir aṣṭaguṇagandhakam
athavā dvādaśaguṇaṃ ṣaḍguṇaṃ vāpi jārayet
mākṣikaṃ sattvamādāya pādāṃśena tu jārayet
tato'pi sarvasattvāni drāvayet sūtagarbhataḥ
hemapāvakayoḥ sakhyaṃ tathā kāñcanasūtayoḥ
vahnisūtakayor vairaṃ tayormitreṇa mitratā
agniko yavaciñcā ca vasuhaṭṭaśca rāgiṇī
dolāsvedena tat pakvaṃ hemajāraṇamuttamam
palāśabhasmāpāmārgo yavakṣāraśca kāñjikam
sauvarcalaṃ ca kāsīsaṃ sāmudraṃ saindhavaṃ tathā
āsurī ṭaṅkaṇaścaiva navasārastathaiva ca
karpūraścaiva mākṣīkaṃ samabhāgāni kārayet
snuhyarkadugdhairdeveśi mūṣālepaṃ tu kārayet
viḍacūrṇaṃ tato dattvā kanakaṃ jārayet priye
śṛṇu devi pravakṣyāmi bhūcarākhyaṃ tu jāraṇam
kṛṣṇaṃ pītaṃ raktamabhraṃ śulve tīkṣṇe ca melayet
śulve tīkṣṇaṃ yadā cūrṇaṃ dvāviṃśatiguṇaṃ priye
gandhanāgaṃ tato'rdhaṃ tu krameṇaiva tu melayet
hemnā tu saha dātavyaṃ sūtakaikena ṣoḍaśa
gandhanāgaṃ yadā jīrṇaṃ tadā baddho bhavedrasaḥ
hemni jīrṇe tato'rdhena mṛtalohena rañjayet
gandhakena hataṃ śulvaṃ mākṣikaṃ daradāyasam
puṭena mārayecchuddhaṃ hema dadyāt tu ṣaḍguṇam
sūtake hemabījaṃ ca yadā jīrṇaṃ caturguṇam
baddharāgaṃ vijānīyāt hemābho jāyate rasaḥ
sāraṇāyantramadhyasthaṃ tenaiva saha sārayet
tribhāgasāritaṃ kṛtvā punastatraiva jārayet
jāritaḥ sāritaścaiva punarjāritasāritaḥ
saptaśṛṅkhalikāyogāt koṭivedhī bhavedrasaḥ
bhūcarī jāraṇā proktā khecarīṃ jāraṇāṃ śṛṇu
hīramukhyāni ratnāni rasocchiṣṭāni kārayet
kaṭutumbasya bījāni tasyārdhena tu dāpayet
mahājāraṇamityuktaṃ kalkaṃ kuryādvicakṣaṇaḥ
vajramūṣāmukhe caiva tanmadhye sthāpayedrasam
katakaṃ kanakaṃ caivam ekīkṛtya ca mardayet
padmarāgaṃ prayatnena rase grāsaṃ tu dāpayet
ekādaśaguṇaṃ yāvat padmarāgaṃ tu sūtake
rāgajīrṇastu deveśi liṅgākāro bhavedrasaḥ
rakṣitavyaṃ prayatnena lokapālāṣṭakena ca
ṣaḍbhāgaṃ sūtakendrasya teṣu sarveṣu dāpayet
bhakṣitavyaṃ prayatnena natvā ca gurudevayoḥ
sarvasiddhānnamaskṛtya devatāśca viśeṣataḥ
mūrchāṅgadāhaśca tato jāyate nātra saṃśayaḥ
ātmānamutthitaṃ paśyet divyatejomahābalam
śaṅkhakāhalanirghoṣaiḥ siddhavidyādharaiḥ saha
icchayā vicarellokān kāmarūpī vimānagaḥ
devāśca yatra līyante siddhastatraiva līyate
punaranyaṃ pravakṣyāmi jāraṇāyogamuttamam
sughṛṣṭaṃ pācitaṃ sūtaṃ sarvadoṣojjhitaṃ tataḥ
śākapallavasāreṇa viṣṇukrāntārasena ca
palāśapuṣpatoyena bhāvitaṃ gandhakaṃ samam
samaṃ kṛṣṇābhrasattvaṃ ca rasakaṃ cāṣṭakaṃ guṇam
tīkṣṇaśulvoragaṃ caiva kūrmayantreṇa jārayet
kāñcanaṃ jārayet paścāt viḍayogena pārvati
tataḥ siddhaṃ vijānīyāt dvaidhaṃ śulvasya dāpayet
karmasaṃkhyāpramāṇena nāgo bhavati kāñcanam
ataḥ paraṃ pravakṣyāmi jāraṇākramamuttamam
bījacūrṇāni tailena bhāvayitvā punaḥ punaḥ
ṣoḍaśāṃśena tadgrāsamaṅgulyā mardayecchanaiḥ
ārdrakādi tato yogād dātavyaṃ ṣoḍaśāṃśataḥ
bhūrje dattvā tato deyaṃ dolāyantre vinikṣipet
ahorātreṇa tadbījaṃ sūtako grasati priye
tamuddhṛtya rasaṃ devi khalle saṃmardayettataḥ
tato yantre vinikṣipya divārātraṃ dṛḍhāgninā
taptaṃ samuddhṛtaṃ yantrāt taptakhalle vimardayet
mardayitvābhrake piṇḍaṃ kṣiptvā tatra puṭaṃ dadet
tato garbhe patatyāśu jārayet tat sukhena tu
dolāyantre tato dattvā ārdrapiṇḍena saṃyutam
tṛtīye divase sūto jarate grasate tataḥ
samajīrṇaṃ tato yāvat dolāyantre vicakṣaṇaḥ
paścāt kacchapayantreṇa samajīrṇaṃ tu pārvati
taṃ grāsadvādaśāṃśena kacchapena tu jārayet
prāgvadārdrakayogaṃ ca garbhadrāvaṇameva ca
paścāttaṃ devi nikṣipya puṭaṃ dadyādvicakṣaṇaḥ
aṣṭāṃśena tato grāsaṃ garbhadrāvaṃ ca pūrvavat
kandodare sūraṇasya taṃ vinikṣipya sūtakam
puṭettu jāritastāvat yāvat kando na dahyate
pādāṃśena tu mūṣāyā grāsaḥ sūte vidhīyate
pūrvavacca viḍaṃ dadyāt garbhadrāvaṇameva ca
evaṃ caturguṇe jīrṇe sūtako balavān bhavet
tataḥ śalākayā grāsān agnistho grasate rasaḥ
tato ratnāni jāryāṇi vakṣyamāṇakrameṇa tu
abhrakaṃ bhrāmakaṃ caiva śaṅkhanābhiṃ tathaiva ca
rasānuparasān dattvā mahājāraṇasaṃyutān
vajrakandaṃ vajralatā meṣaśṛṅgyamṛtāyasam
kaṭutumbasya bījāni mṛtalohāni pācayet
sarvāṇi samabhāgāni śikhiśoṇitamātritam
tāvattaṃ mardayet prājño yāvat karma dṛḍhaṃ bhavet
mūṣā vallākṛtiścaiva kartavyā chādanaiḥ saha
tanmadhye sthāpayet sūtam adhovātena dhāmayet
ādau tatraiva dātavyaṃ vajramauṣadhalepitam
gṛhyate ko 'tra saṃdeho yathā tīvre hutāśane
kuliśena puṭe dagdhe karṣvagnau tena mardayet
yāvadekādaśaguṇaṃ kuliśaṃ jārayet punaḥ
sudagdhaśaṅkhanābhiśca mātuluṅgarasaplutaḥ
muktāphalaṃ tato deyaṃ vajrajīrṇe tu sūtake
anena kramayogena hy ekādaśaguṇaṃ bhavet
kevalaṃ śikhipittaṃ ca nīlīniryāsamiśritam
nīlotpalāni liptāni prakṣiptāni tu sūtake
rase kalpenmahārāgān hīnarāgān parityajet
raktāni śikhipittaṃ ca mahāratnasamanvitam
sadratnaṃ lepayettena pradravet rasamadhyataḥ
rajanīṃ caiva kuṣṭhaṃ ca brahmaniryāsabhāvitam
jāraṇaṃ puṣparāgasya tenaiva saha dāpayet
bahuratneṣu jīrṇeṣu bhṛṅgarāgeṣu suvrate
rasendro dṛśyate devi nīlapītāruṇacchaviḥ
śuddhāni hemapattrāṇi śatāṃśena tu lepayet
puṭena mārayedetadindragopanibhaṃ bhavet
saṃsparśādvedhayetsarvamidaṃ hema mṛtaṃ priye
tribhāgaṃ sūtakendrasya tenaiva saha sārayet
mūṣāmadhyasthite tasmin punastenaiva jārayet
dhūmavedhī bhaveddevi punaḥ sāritajāritaḥ
anena kramayogena yadi jīrṇā triśṛṅkhalā
vedhayennātra saṃdeho giripātālabhūtalam
pārśvajyotiḥ pradṛśyeta cordhvaṃ naiva tu dṛśyate
bhūcaraṃ taṃ vijānīyāt rasendraṃ nātra saṃśayaḥ
tenāśrāntagatirdevi yojanānāṃ śataṃ vrajet
divyatejā mahākāyo divyadṛṣṭir mahābalaḥ
sarvarogavinirmukto jīvedācandratārakam
tasya mūtrapurīṣaṃ tu sarvalohāni vidhyati
samajīrṇena vajreṇa hemnā ca sahitena ca
agnistho jārayellohān bandhamāyāti sūtakaḥ
sārayettena bījena sahasramapi vedhayet
sāritaṃ jārayet paścāt lepyaṃ kṣepyaṃ sahasraśaḥ
sārayet tena bījena lakṣavedhamavāpnuyāt
anena kramayogena koṭivedhī bhavedrasaḥ
kevalaṃ tu yadā vajraṃ samajīrṇaṃ tu jārayet
baddhaḥ sūtastadā jñeyo niṣkampo nirupadravaḥ
agnistho jāyate sūtaḥ śalākāṃ grasate kṣaṇāt
haṭhāgninā dhāmyamāno grasate sarvamādarāt
carate jarate sūta āyurdravyapradāyakaḥ
mūṣāsthaṃ dhamayet sūtaṃ haṭhāgnau naiva kampate
jārayet sarvaratnāni baddhaḥ khecaratāṃ nayet
iti lohe'ṣṭaguṇite jīrṇe syād rasabandhanam
lohāni sattvaṃ triguṇaṃ dviguṇaṃ kanakaṃ tathā
dhūmāvalokavedhī syāt bhavennirvāṇado rasaḥ
ādāvaṣṭaguṇaṃ jāryaṃ vyomasattvaṃ mahārasam
samaṃ hema daśāṃśena vajraratnāni jārayet
sarvaṃ ca jārayedvajraṃ tadāsau khecaro rasaḥ
bhramet pradakṣiṇāvartaḥ koṭivedhī ca jāyate
same tu pannage jīrṇe daśavedhī bhavedrasaḥ
dviguṇe śatavedhī syāt triguṇe tu sahasrakam
caturguṇe'yutaṃ devi krameṇānena vardhayet
uttarottaravṛddhyā tu jārayet tatra pannagam
kuṭilaṃ pannagaṃ jāryaṃ tatra saṃkhyākrameṇa tu
tadvādameti deveśi koṭivedhī bhavedrasaḥ
ruruṇā dānavendreṇa bhakṣito bhasmasūtakaḥ
jāritaṃ dvādaśaguṇaṃ yatra tīkṣṇaṃ sureśvari
bhakṣayitvā palaikaṃ tu dānavo baladarpitaḥ
jagadutpāṭitaṃ tena kailāso'pi ca cūrṇitaḥ
tatra mayā kṣaṇaṃ dhyātvā dṛṣṭvā tanmāyayā kṛtam
jāritaṃ pannage sūtaṃ samāṃśaṃ śilayā hatam
tena sūtena saṃliptaṃ triśūlaṃ himaśailaje
tena śūlena nihato dānavo baladarpitaḥ
hema śulvaṃ tathā tīkṣṇaṃ vājaraṃ paḍālakam
rohaṇaṃ kāntalohaṃ ca jārayettattvasaṃkhyayā
ekaike rasarājo'yaṃ baddhaḥ khecaratāṃ nayet
gandhanāge drute devi jāraṇāṃ sukarāṃ śṛṇu
ādau saṃśodhitaṃ sūtaṃ rajanīcūrṇasaṃyutam
mardayed yāvad ākṛṣṇaṃ kṣālayeduṣṇakāñjikaiḥ
evaṃ muhurmuhurghṛṣṭo gandhanāgo drutiṃ caret
nāgasya mūtre deveśi vatsasya mahiṣasya vā
āvartyāvartya bhujagaṃ sapta vārān niṣecayet
kṛtvā kaṇṭakavedhyāni tasya pattrāṇi sundari
caturthāṃśapramāṇena gandhakasya tu yojayet
prasārya lākṣāpaṭalaṃ romāṇi tadanantaram
ūrdhvaṃ gandhakacūrṇaṃ ca tato nāgadalaṃ tathā
gandhakaṃ naralomāni lākṣāyāḥ paṭalaṃ kramāt
ūrdhvaṃ prasārya saṃsthāpya sūtrairvartiṃ tu kārayet
karañjatailamadhye tu daśarātraṃ nidhāpayet
dīptāgrabhāgāṃ tāṃ vartiṃ saṃḍaśyā tu vidhārayet
tāṃ drutiṃ pātayetpātre sauvīraṭaṅkaṇānvite
kācakūpyāśca madhye tu tattailaṃ sthāpayet priye
kṛtvā gostanamūṣāyāṃ liptāyāṃ śilayā rasam
catuḥṣaṣṭyādibhāgena jñātvā devi balābalam
gandhanāgadrutiṃ dattvā tāṃ mūṣāṃ suravandite
garte gomayasampūrṇe vinyasya puṭapācanam
dadyāt karīṣatuṣayoḥ prasṛtidvitayena ca
dadyādajīrṇaśaṅkāyāṃ siṃhavallīrasasya tu
caturbindūn puṭe prāgvadevaṃ pratidinaṃ bhavet
jāraṇātriguṇāt sūto bhavejjambūphalaprabhaḥ
mākṣikaṃ sattvam alpālpaṃ mṛtanāgasamanvitam
mūṣāgataṃ bhavedyāvat kācaṃ dattvādharottaram
evaṃ dvādaśavārāṃstu sudhmātaṃ rañjitaṃ bhavet
tena pakvaṃ bījacūrṇaṃ pārade pādabhāgikam
marditaṃ caṇakāmlena kṣaṇādgarbhadrutirbhavet
garbhadrutirna ceddevi varṇikādvayagandhayoḥ
raktasindhūdbhavālarkaṭaṅkaṇāśugapuṅkhataḥ
kalkena liptaṃ puṭitaṃ bījaṃ garbhe drutaṃ bhavet
bīje pādārdhatulyāṃśe jīrṇe vedhaṃ karoti saḥ
daśaṣoḍaśabhāgena dvāviṃśāṃśena ca kramāt
saṃyojya triguṇāṃ rītiṃ tāre tārāvaśeṣitaiḥ
tārāriṣṭam idaṃ liptvā tena sūtena vedhayet
ataḥ paraṃ tu saṃskāraṃ vakṣye nāgābhrajāraṇam
karavīrāruṇāṃ devi cūrṇayitvā manaḥśilām
bhāvayedviṃśatiṃ vārān yavaciñcārasena tu
tena kalkena saṃlipya nāgapattraṃ prayatnataḥ
karṣvanalena vipacet yāvattat cūrṇitaṃ bhavet
rasakasya ca bhāgāṃs trīn bhāgaikaṃ daradasya ca
peṣayenmātuluṅgena pādagandhaṃ śilāviṣam
kalkenānena liptāyāṃ mūṣāyāṃ puṭapācitam
taṃ nāgaṃ dhamayedevaṃ saptadhā hemavadbhavet
pītābhrakaṃ tv ekadalaṃ liptāyāṃ maricena tu
mūṣāyāṃ dhmātamagnyābhaṃ saubhāñjanarase kṣipet
pātayetpūrvavidhinā tat sattvaṃ hemabhāsuram
pattraṃ rañjitanāgasya sattvaṃ pītābhrakasya ca
strīstanyakācadhūmotthaguñjāyaskāntaṭaṅkaṇaiḥ
tutthena saṃyutenaitannāgābhraṃ dvaṃdvitaṃ bhavet
kiṃvāranālasiddhārthadhūmasāreṣṭakāguḍaiḥ
mardayettridinaṃ sūtaṃ dolāyāṃ svedayet tryaham
punarnavāmeṣaśṛṅgīsarpākṣīkalkasaṃyutam
athāsurī sindhuviṣaṃ maricaiḥ paripeṣitaiḥ
dolāyantre punarapi svedayeddivasatrayam
aṣṭamāṃśena nāgābhraṃ cārayitvā sureśvari
śilābhāgadvayaṃ caikaṃ sindhusauvarcalaṃ bhavet
ṭaṅkārdhaṃ viṣapādaṃ ca viḍaḥ piṇḍāṣṭamāṃśataḥ
tridine kacchape jāryamevaṃ jāryaṃ tu ṣaḍguṇam
śailaṃ tutthoragaṃ tāmraṃ tīkṣṇaghoṣārakāñcanam
kramavṛddham idaṃ tutthaṃ tāpyasattvanipātanāt
hemāvaśeṣaṃ tadbījaṃ pādāṃśaṃ mātulāmbhasā
cārayedrasarājasya jārayet kanakānvitaiḥ
tāpyasauvarcalaśilāgandhakāsīsaṭaṅkaṇaiḥ
padmayantre niveśyātha kīlaṃ dattvā sureśvari
dhameddinatrayaṃ mandaṃ yāvadbījaṃ drutaṃ bhavet
tameva samajīrṇaṃ tu vahnau niṣkampanaṃ rasam
tataḥ ṣaḍguṇabījena sāraṇā kramayogataḥ
tārāriṣṭam ahiṃ śulbaṃ sahasrāṃśena vedhayet
viṣagandhakatāpyābhrakākaviṣṭhā ghanadhvaniḥ
sahadevīvahniśikhākalkena kramate rasaḥ
mūrchito mṛtasūtaśca jalūkābandha eva ca
caturtho mūrtibandhas tu paṭṭabandhastu pañcamaḥ
bhasmasūtaśca khoṭaśca saṃskārāt saptadhā rasaḥ
nāgavarṇaṃ bhavet sūtaṃ vihāya ghanacāpalam
lakṣaṇaṃ dṛśyate yasya mūrchitaṃ taṃ vadanti hi
ārdratvaṃ ca ghanatvaṃ ca tejogauravacāpalam
yasyaitāni na dṛśyante taṃ vidyānmṛtasūtakam
nānāvarṇaṃ tathā svacchaṃ drutaṃ yonau jalūkavat
badhyate sūtakaṃ yacca jalūkābandhalakṣaṇam
gurutvam aruṇatvaṃ ca tejasā sūryasaṃnibham
śikhimadhye dhṛtaṃ tiṣṭhet mūrtibandhasya lakṣaṇam
śalākājāraṇādvāpi mūrtibandhatvamiṣyate
śvetaṃ pītaṃ guru tathā mṛdu sikthakasaṃnibham
agnimadhye yadā tiṣṭhet paṭṭabandhasya lakṣaṇam
kṛṣṇaṃ śvetaṃ tathā pītaṃ nīlaṃ bhasmanibhaṃ tathā
capalatvaṃ yadā naṣṭaṃ bhasmasūtasya lakṣaṇam
kukkuṭāṇḍanibhaṃ sūtaṃ yadā lavaṇabhedi ca
āvartate rasastadvat khoṭakasya ca lakṣaṇam
athavā chedane snigdhaṃ raśminā mṛdunā dravet
akṣayaṃ kaṭhinaṃ śvetaṃ khoṭabandhasya lakṣaṇam
khoṭādayastu ye pañca vihāya jalukākṛti
haṭhāgnau dhāmitāḥ santi na tiṣṭhatyeva mūrchitaḥ
taruṇādityasaṃkāśo nānāvarṇaḥ sureśvari
vedhayeddehalohāni rañjito rasabhairavaḥ
śodhanaṃ sūtakasyādau grāsamānamataḥ param
jāraṇaṃ vyomasattvasya sarvasattvasya jāraṇam
garbhabāhyadrutiḥ paścāt suvarṇasya tu jāraṇam
divyauṣadhipuṭaḥ paścāt ratnabandhamataḥ param
rañjanaṃ ca tato devi jāraṇā cānusāraṇā
krāmaṇaṃ ca tato deyaṃ sūtakasya vicakṣaṇaiḥ
evaṃ kramaṃ tu yo vetti tasya siddhirna saṃśayaḥ
vedhakaṃ yastu jānāti dehe lohe rasāyane
tasya janma jarā vyādhirnaśyatyeva na saṃśayaḥ
dehe tu pañcaratnāni nāgaṃ vaṅgaṃ tathāyasam
krāmaṇaṃ rasarājasya bheṣajaṃ vyādhināśanam
auṣadhaiḥ kramate sūto yogaśaktikrameṇa tu
kramate vyādhisaṃghāte grasate duṣṭam āmayam
tasya tu krāmaṇaṃ jñātvā tato vaidyairupācaret
krāmaṇena vinā sūto na kramet na ca vedhayet
dehalohāmayān sarvān vṛthā syāt kevalaṃ śramaḥ
yasya rogasya yo yogastenaiva saha yojayet
rasendro harati vyādhīn narakuñjaravājinām
āroṭo balamādhatte mūrchito vyādhināśanaḥ
baddhena khecarīsiddhiḥ māritenājarāmaraḥ
viśeṣād vyādhiśamano gandhakena tu mūrchitaḥ
oṣadhyā ghātitaḥ sūto yathā bhūyo na jīvati
sa hi krāmati loheṣu tena kuryādrasāyanam
tanmamācakṣva deveśi kimanyacchrotumicchasi
śrīdevyuvāca
oṣadhī kīdṛśī nātha rasamūrchākarī śubhā
kena vā bhasmasūtaḥ syāt kena vā khoṭabandhanam
śrībhairava uvāca
śṛṇu bhairavi yatnena rahasyaṃ rasabandhanam
brahmaviṣṇusurendrādyairna jñātaṃ vīravandite
gaṅgāyamunayormadhye prayogo nāma rākṣasaḥ
tasyāsanne varārohe kṣaṇād badhyeta sūtakaḥ
niśācarasya pattrāṇi gṛhṇīyāt sādhakottamaḥ
adho niṣpīḍitaṃ devi raso bhavati cottamaḥ
rasaṃ saṃmardya tenaiva dināni trīṇi vārttikaḥ
āroṭaṃ bandhayet kṣipraṃ gaganaṃ tatra jārayet
tena pattrarasenaiva sādhayedgaganaṃ punaḥ
saptadhā bhāvitaṃ tena tryūṣaṇena sahaikataḥ
yantre vidyādhare devi gaganaṃ tatra jārayet
māsamātreṇa deveśi jīryate tat samaṃ same
samajīrṇe rase devi śatavedhī bhavedrasaḥ
niśācararase devi gandhakaṃ bhāvayettataḥ
bhāvayet saptavāraṃ tu dvipadyāśca rasena tu
tārasya pattralepena ardhārdhakāñcanottamam
gandhake samajīrṇe 'smin śatavedhī raso bhavet
punastaṃ gandhakaṃ dattvā pattralepe raviṃ haret
taṃ raviṃ tāramadhye tu triguṇaṃ vāhayettataḥ
hemārdhe militaṃ hema mātṛkāsamatāṃ vrajet
punastaṃ gandhakaṃ sākṣāddrāvayitvā drutaṃ kuru
rasendraṃ mardayettena gatadehaṃ tu kārayet
lepamātreṇa tenaiva kuṣṭhānaṣṭādaśa priye
arśo bhagaṃdaraṃ lūtāṃ śirorogāṃśca nāśayet
niśācararase bhāvyaṃ saptavāraṃ tu tālakam
tenaiva ghātayedvaṅgaṃ vaṅgaṃ tāre tu nirvahet
taṃ tāraṃ jārayet sūte tatsūtaṃ bandhanaṃ vrajet
lepamātreṇa tenaiva catuḥṣaṣṭitamo bhavet
catuḥṣaṣṭitame bhāge śulvavedhaṃ tu dāpayet
śulvaṃ tu dāpayettāre tattāraṃ kāñcanaṃ bhavet
tattāraṃ jāyate śreṣṭhaṃ dharmakāmārthamokṣadam
niśācarasya puṣpāṇi sūkṣmacūrṇāni kārayet
palāni daśa cūrṇasya rasairdhātryāstu bhāvayet
ghṛtena madhunāloḍya navabhāṇḍe vinikṣipet
dhānyarāśau nidhātavyaṃ trisaptāhaṃ sureśvari
tena bhakṣitamātreṇa valīpalitavarjitaḥ
valkalaṃ sūkṣmacūrṇaṃ tu madhunā sahitaṃ lihet
ardhamāsaprayogeṇa pratyakṣo'yaṃ bhavet priye
tasya mūtrapurīṣeṇa śulvaṃ bhavati kāñcanam
māsamātraprayogeṇa pannagaḥ kāñcanaṃ bhavet
grāhyaṃ tatphalatailaṃ vā yantre pātālasaṃjñake
tena tailena deveśi rasaṃ saṃkocayed budhaḥ
tatkṣaṇājjāyate devi paṭṭabaddho mahārasaḥ
kaṭukaṃ kaṅkaṇaṃ kāryaṃ rasaliṅge varānane
saṃkocya māraṇaṃ tena kartavyaṃ paramādbhutam
niśācararase kṣiptaṃ saptavāraṃ tu bhāskaram
kālikārahitaṃ tena jāyate kanakaprabham
tattāreṇa samaṃ vāhyaṃ tena siktaṃ tu vāpitam
daśāṃśaṃ vedhayet sūtaṃ daśa pītaṃ śatena ca
śataṃ vedhayate lakṣaṃ sahasraṃ koṭivedhakam
daśāṃśaṃ koṭivedhi syāt koṭivedhi samena ca
punaranyaṃ pravakṣyāmi rasabandhaṃ sudurlabham
trailokyajananī yā syādoṣadhī ajanāyikā
tasyāḥ samparkamātreṇa baddhastiṣṭhati pāradaḥ
saptāhaṃ marditastasyā mahauṣadhyā rasena saḥ
śatāṃśenaiva vedhena kurute divyakāñcanam
dvisaptāhaṃ rase tasyā mardanādvaravarṇini
lakṣavedhī rasaḥ sākṣādaṣṭau lohāni kāñcanam
trisaptāhena deveśi daśalakṣāṇi vidhyati
caturthe caiva saptāhe koṭivedhī mahārasaḥ
svedatāpananighṛṣṭo mahauṣadhyā rasena tu
dadāti khecarīṃ siddhimanivāritagocaraḥ
kāmayet kāminīnāṃ tu sahasraṃ divasāntare
naṣṭacchāyo hy adṛśyaśca trailokyaṃ ca bhramedrasaiḥ
mahauṣadhyā rasenaiva mṛtasaṃjīvanaṃ bhavet
anena ghātayet sūtaṃ pañcāvasthaṃ kuru priye
mṛtasya dāpayennasyaṃ hastapādau tu mardayet
tasya tu praviśejjīvo mṛtasyāpi varānane
punaranyaṃ pravakṣyāmi rasabandhaṃ sudurlabham
narasārarasenaiva kṣaṇād badhyeta sūtakaḥ
narasārarasaṃ dattvā dvipadīrajasā saha
dinānte bandhamāyāti sarvalohāni rañjayet
narasārarasenaiva jīrṇe ṣaḍguṇapannage
tāre tāmre'pi vā devi bhāvayettaṃ manaḥśilām
nirgandhā jāyate sā tu ghātayettadrasāyanam
dvipadīrajasā sārdhaṃ niḥsattvaḥ pannago bhavet
narasārarasenaiva jīrṇe ṣaḍguṇapannage
tāre tāmre'pi vā devi koṭivedhī bhavedrasaḥ
narasārarasastanye bhāvanāḥ saptadhā pṛthak
rasendraṃ dāpayedgrāsaṃ yantre vidyādharāhvaye
jīryate gaganaṃ devi nirmukhaṃ ca varānane
narasārarasenaiva kīṭamārīrasena ca
drāvayedgaganaṃ devi tīkṣṇaṃ lohaṃ ca pannagam
narasārarasenaiva hanūmatyā rasena ca
jāyate kāñcanaṃ divyaṃ niṣekād bhāskarapriye
narasārarase dattvā mañjiṣṭhāraktacandanam
svarase mardayet paścāt pannagaṃ devi secayet
tatkṣaṇāt kāñcanaṃ divyaṃ saptavāraṃ niṣecitam
ravighṛṣṭaṃ tu taṃ devi pannagaṃ triguṇaṃ priye
tacchulvaṃ hemasaṃkāśaṃ tārapañcāṃśayojitam
aṣṭamāṃśayutaṃ hema hemakarmaṇi cauṣadham
narasārarase bhāvyaṃ saptavāraṃ tu hiṅgulam
tenaiva ghātayettīkṣṇaṃ bhasmībhūtatvamādiśet
tadbhasma tāmrapiṣṭaṃ tu triguṇaṃ tena nirvahet
tacchulvaṃ hemasaṃkāśaṃ tāramaṣṭāṃśayojitam
tārahema samāṃśaṃ tu dviguṇaṃ pittalaṃ bhavet
narasārarase bhāvyaṃ rasakaṃ saptavārataḥ
taṃ rasaṃ rasakaṃ caiva tīkṣṇaṃ lohaṃ ca pannagam
narasārarasenaiva tenaivaikatra mardayet
tatkṣaṇājjāyate bandho rasasya rasakasya ca
tīkṣṇaṃ nāgaṃ tathā śulvaṃ rasakena tu rañjayet
samastaṃ jāyate hema kūṣmāṇḍakusumaprabham
punaranyaṃ pravakṣyāmi rasabandhaṃ sudurlabham
kaṅkālakhecarī nāma oṣadhī parameśvari
tasyāstailaṃ tu saṃgṛhya māghakhecarisaṃyutam
bhāvayet dinamekaṃ tu pātre bhāskaranirmite
dvitīye vāsare prāpte vajraratnaṃ tu ghātayet
anale dhāmayettat tu sutaptajvalanaprabham
kaṅkālakhecarītaile vajraratnaṃ niṣecayet
daśavāraṃ niṣiktaṃ tu bhasmākāraṃ hi jāyate
taddhemapakvabījaṃ tu tena bhasmasamaṃ kuru
tribhāgaṃ ṭaṅkaṇaṃ dattvā andhamūṣāgataṃ dhamet
tatkṣaṇānmilati dvaṃdvaṃ vajraratnaṃ ca kāñcanam
candrahema varārohe samaṃ jārayate yadi
koṭivedhī raso devi lohānyaṣṭau ca vidhyati
punaranyaṃ pravakṣyāmi rasabandhaṃ sudurlabham
sabījā cauṣadhī grāhyā kācid gulmalatā priye
mantrasiṃhāsanī nāma dvitīyā devi khecarī
pātālayantre tattailaṃ gṛhṇīyāttāmrabhājane
tasya tailasya madhye tu prakṣipet khecarīrasam
medinīyantramadhye tu sthāpayettu varānane
pūrvauṣadhyā tu taddevi gaganaṃ medinītale
rasagrāsaṃ tato dattvā mardanādgolakaṃ kuru
baddhvā poṭalikāṃ tena gaganaṃ tena jārayate
same tu gagane jīrṇe baddhastiṣṭhati sūtakaḥ
bhastrāphūtkārayuktena dhāmyamānena naśyati
kākaviṣṭhāsamaṃ rūpaṃ samajīrṇasya jāyate
dviguṇe gagane jīrṇe aṣṭau lohāni saṃharet
punaranyaṃ pravakṣyāmi rasabandhaṃ sudurlabham
śivadehāt samutpannā oṣadhī turasiṃhanī
jārayedgandhakaṃ sā tu jārayet sāpi tālakam
kāñcanaṃ jārayet sāpi rasendraṃ sā ca baddhayet
pravālaṃ jārayet sā tu gaganaṃ drāvayet tathā
vajraṃ ca ghātayet sā tu sarvasattvaṃ ca pātayet
jārayetsarvalohāni sattvānyapi ca pācayet
harīṃdarīrase nyasya gośṛṅge tu varānane
dhānyarāśau nidhātavyaṃ mṛtaṃ tiṣṭhati sūtakam
divyauṣadhyā rasenaiva rasendraḥ suravandite
same tu kanake jīrṇe daśakoṭīstu vedhayet
pañcame lakṣakoṭistu ṣaḍguṇe sparśavedhakaḥ
saptame dhūmavedhī syāt aṣṭame tv avalokataḥ
navame śabdavedhī syādata ūrdhvaṃ na vidyate
bhramanti paśavo mūḍhāḥ kulauṣadhivivarjitāḥ
tṛṇauṣadhirasānāṃ ca naiva siddhiḥ prajāyate
tasmāt sarvaprayatnena jñātavyā tu kulauṣadhī
divyauṣadhī catuḥṣaṣṭiḥ kulamadhye vyavasthitā
naiva jānanti mūḍhāste devamohena mohitāḥ
adivyāstu tṛṇauṣadhyo jāyante girigahvare
tṛṇauṣadhyā rase sūtaṃ naiva baddhaṃ kadācana
akṣayaṃ ca varārohe vahnimadhye na tiṣṭhati
na khoṭo naiva vāhastu naiva dravyaṃ karoti saḥ
kiṃ tat dravyaṃ prakurvīta dhāmyamāno na tiṣṭhati
pattre pāke kaṭe chede naiva tiṣṭhati kāñcane
na vedhaṃ ca śatād ūrdhvaṃ karoti sa rasaḥ priye
yāvanna baddhamekaṃ tu vikrītaṃ tattu kāñcanam
dharmārthakāmamokṣārthaṃ naiva dadyāttu tat priye
śrīdevyuvāca
nirjīvatvaṃ gataḥ sūtaḥ kathaṃ jīvaṃ dadāti ca
nirjīvena tu nirjīvaḥ kathaṃ jīvati śaṃkara
śrībhairava uvāca
divyauṣadhyā yadā devi rasendro mūrchito bhavet
kālikārahitaḥ sūtastadā bhavati pārvati
parasya harate kālaṃ kālikārahito rasaḥ
aṣṭānāṃ caiva lohānāṃ malaṃ śamayati kṣaṇāt
mahāmūrchāgataṃ sūtaṃ ko vāpi kathayenmṛtam
divyauṣadhyā rasenaiva jāyate naṣṭacetanaḥ
pañcabhūtātmakaḥ sūtastiṣṭhatyeva sadāśivaḥ
punaranyaṃ pravakṣyāmi rasabandhanam īśvari
kṣmāpālena hataṃ vajramanenaiva tu kāñcanam
vajrabhasma hemabhasma tadvai ekatra bandhayet
niśācararase jāryaṃ narajīvena jārayet
taṃ sūtaṃ mārayedbhadre gajāridivyakauṣadhī
bhakṣitaḥ sa raso yena so 'pi sākṣāt sadāśivaḥ
bhakṣite tolakaikena sparśavedhī bhavennaraḥ
prasvedāttasya gātrasya rasarājaśca vedhyate
prasvedādapi mūtreṇa aṣṭau lohāni kāñcanam
lakṣavarṣasahasrāṇi sa jīvet sādhakottamaḥ
prajāpatiḥ kṛṣṇatejāḥ kṣaṇādbadhnāti sūtakam
gajārisparśanāddevi kṣmāpālena ca badhyate
vajravallīrasenaiva bhāvitaṃ gaganaṃ priye
jārayedvālukāyantre khoṭo bhavati tatkṣaṇāt
mṛtagolakamāṣaikaṃ māṣaikaṃ hemagolakam
ekīkṛtya tu saṃmardya luṅgāmlena dinatrayam
karṣaikaṃ nāgapattrāṇi rasakalkena lepayet
veṣṭayedvṛścikālyā ca tatpiṇḍaṃ lepayet tataḥ
mārayet pannagaṃ devi śakragopanibhaṃ bhavet
karṣaikaṃ tārapattrāṇi mṛtanāgena lepayet
vṛścikālyā ca tatpattraṃ lepitaṃ veṣṭayettataḥ
tattāraṃ mriyate devi sindūrāruṇasaṃnibham
sahasrāṃśena tenaiva śulbavedhaṃ pradāpayet
jāyate kanakaṃ divyaṃ devābharaṇabhūṣaṇam
kṣīrayuktā bahuphalā granthiyuktā ca pārvati
nāmnā caṭulaparṇīti śasyate rasabandhane
ekavīrākandarase mūkamūṣāgataṃ rasam
dhamenmukhānilairbaddho bhakṣaṇāya praśasyate
raktakañcukikandaṃ tu strīstanyena tu peṣitam
mūṣāyāṃ pūrvayogena kurute rasabandhanam
vṛścikāpattrikābījaṃ nārīkṣīrasamanvitam
dhamayet pūrvavat sūtaṃ bhakṣaṇārthāya vārttikaḥ
vajrakandaṃ samādāya rasamadhye vinikṣipet
gajendrākhyaṃ puṭaṃ dattvā saptadhā baddhatāṃ nayet
bhakṣayet taṃ rasaṃ prājñaḥ ṣaṇmāsādamaro bhavet
lāṅgalīkandamādāya karkoṭīkandameva ca
rasaṃ tanmadhyagaṃ kṛtvā svedayenmardayetpunaḥ
mriyate nātra saṃdeho dhmātastīvrānalena tu
śukacañcugataṃ sūtaṃ puṭayeddhāmayettataḥ
śatāṃśaṃ vedhakartāyaṃ dehasiddhikaro bhavet
haṃsapādīrasaṃ sūtaṃ śūkakandodare kṣipet
gajendrapuṭanaṃ dadyāt mriyate nātra saṃśayaḥ
haṃsāṅghriṃ śukatuṇḍīṃ ca gṛhītvā mardayed rasam
krauñcapādodare dattvā tato dadyāt puṭatrayam
mriyate nātra saṃdeho lakṣavedhī mahārasaḥ
tṛṇajyotiriti khyātā śṛṇu divyauṣadhī priye
niśāsu prajvalennityaṃ nāhni jvalati pārvati
tasyā mūle tu nikṣiptaṃ kṣīraṃ raktaṃ bhavet priye
tanmūlarasagandhābhrair mātuluṅgāmlapeṣitaiḥ
śulbapattraṃ viliptaṃ tu bhaveddhema puṭatrayāt
tanmūlacūrṇasaṃyukto rasarājaḥ sureśvari
mātuluṅgarase ghṛṣṭamabhrakaṃ carati kṣaṇāt
athoccaṭīṃ pravakṣyāmi rasabandhakarīṃ priye
ekameva bhavennālaṃ tasya roma tu veṣṭanam
tasyāgre ca bhavet puṣpaṃ śukatuṇḍasya saṃnibham
tatpattrāṇi ca deveśi śukapicchanibhāni ca
tatkandaṃ kuṣṭhasaṃsthānaṃ kṣīraṃ sindūrasaṃnibham
jalaṃ sravenmadhūcchiṣṭaṃ tatsamādāya pārvati
vedhayet sarvalohāni kāñcanāni bhavanti ca
rasatālakatutthāni mardayeduccaṭīrasaiḥ
ātape mriyate tapto raso divyauṣadhībalāt
vedhayet sapta lohāni lakṣāṃśena varānane
atha raktasnuhīkalpaṃ vakṣyāmi surasundari
snuhīkṣīreṇa śulbasya pattralepaṃ tu kārayet
kṣīreṇa tāpayedbhūyaḥ saptavāraṃ varānane
āvartitaṃ bhaved yāvaj jāmbūnadasamaprabham
athātas tilatailena pācayecca dinatrayam
tathā śulvasya pattrāṇi vedhyaṃ jāmbunadaṃ bhavet
rasaṃ raktasnuhīkṣīraṃ kunaṭīṃ gandhakābhrakam
daradaṃ caiva lohāni sahasrāṃśena vedhayet
snuhīkṣīraṃ samādāya niśārdhaṃ hema cobhayam
kunaṭīṃ gandhacūrṇaṃ ca sarvamekatra mardayet
anenaiva prakāreṇa niśārdhaṃ hema śodhayet
guṭikākṛtya tenaiva nāgaṃ vidhyati tatkṣaṇāt
athātaḥ sthalapadminyā divyauṣadhyā vidhiṃ śṛṇu
padminīsadṛśī pattraiḥ puṣpairapi ca tādṛśī
bhaṅge caiva bhavet kṣīraṃ raktavarṇaṃ suśobhanam
ākramya vāmapādena paśyedgaganamaṇḍalam
paśyecca tārakāyuktaṃ grahanakṣatramaṇḍalam
lakṣayojanato devi sā jñeyā sthalapadminī
tasyāḥ pañcāṅgamādāya haragaurīsamanvitam
manaḥśilātālayuktaṃ mākṣikeṇa samanvitam
mardayet saptarātraṃ tu tena śulvaṃ ca vedhayet
sahasrāṃśena deveśi viddhaṃ bhavati kāñcanam
tasyāḥ pañcāṅgamādāya pūrvoktavidhinā priye
cārayet sūtarājaṃ tu mūkamūṣāgataṃ dhamet
mriyate mūṣikāmadhye saṃkocena na saṃśayaḥ
tenaiva sarvalohāni sahasrāṃśena vedhayet
athātaḥ sampravakṣyāmi kumudinyā vidhiṃ priye
bhittvā kāśmīripāṣāṇe pūrṇimāyāṃ tu kārayet
tasyāḥ pañcāṅgam ādāya bhāvayettu manaḥśilām
kharpare dhārayitvā tu bhāvayettu punaḥ punaḥ
kharpare drāvitaṃ nāgaṃ tatkalkena yutaṃ kuru
kāśmīradravatulyaṃ hi jāyate kanakaṃ dhruvam
citrakasya yathā grāhyaṃ kathayāmi samāsataḥ
citrakastrividho jñeyo raktaḥ kṛṣṇo rasāyane
śuklo vyādhipraśamane śreṣṭho madhyaḥ kanīyasaḥ
kṛṣṇaṃ raktaṃ sitaṃ vāpi hemante noddhared budhaḥ
kṛṣṇacitrakamutpāṭya gobhir nāghrātamīśvari
kṣīramadhyasthitaṃ kṣīraṃ kṛṣṇavarṇaṃ bhavet kṣaṇāt
tasya pañcāṅgacūrṇena pāradaṃ saha mardayet
dhamecca mūkamūṣāyāṃ khoṭo bhavati tatkṣaṇāt
raktāmbaradharo bhūtvā raktamālyānulepanaḥ
kṛṣṇapakṣe tu pañcamyāṃ raktaśālyodanena tu
baliṃ dattvā mahādevi raktacitrakam uddharet
raktacitrakacūrṇena vaṅgas tāpais tribhis tribhiḥ
sarvadoṣavinirmuktaḥ stambhamāyāti tatkṣaṇāt
tanmūlaṃ sūtakaṃ cāmle kaṅguṇītailasevanāt
ekaviṃśativāreṇa śulvaṃ śuddhaṃ bhaviṣyati
raktacitrakabhallātatailaliptaṃ puṭena tu
candrārkapattraṃ deveśi jāyate hema śobhanam
nāginīkandasūtendraṃ raktacitrakasaṃyutam
pattralepapramāṇena candrārkaṃ kāñcanaṃ bhavet
raktacitrakasaṃyukto raso'pi sarvado bhavet
jyotiṣmatītailavidhiṃ vakṣyāmi śṛṇu pārvati
jyotiṣmatī nāma latā yā ca kāñcanasaṃnibhā
vallīvitānabahulā hemavarṇaphalā śubhā
āṣāḍhapūrvapakṣe tu gṛhītvā bījamuttamam
tilavat kvāthayitvā tu hastaiḥ pādairathāpi vā
tasya tailaṃ samādāya kumbhe tāmramaye kṣipet
tāpayedbhūgataṃ kumbhaṃ kramād ūrdhvaṃ tuṣāgninā
ṣaṇmāse tu vyatikrānte sa ghaṭaḥ kāñcanaṃ bhavet
taṃ tu hemamayaṃ kṛtvā tailamākṣikamiśritam
prativāpe niṣiñcet tat hema tāmrasamaṃ bhavet
tathāca śatavedhi syād vidyāratnam anuttamam
dagdhārohāṃ pravakṣyāmi rasabandhakarīṃ priye
sparśavedhe tu sā jñeyā sarvakāryārthasādhinī
śastracchinnā mahādevi dagdhā vā pāvakena tu
prarohati kṣaṇāddivyā dagdhā chinnā mahauṣadhī
raktaṃ pītaṃ sitaṃ kṛṣṇaṃ tasyāḥ puṣpaṃ prajāyate
caṇakasyeva pattrāṇi suprasūtāni lakṣayet
sā sthitā gomatītīre gaṅgāyām arbude girau
ujjayinyā dakṣiṇato vanānteṣu ca dṛśyate
tasyāḥ kandarasaṃ divyaṃ kṛṣṇarājisamanvitam
tāmbūlena samaṃ kṛtvā guṭikāṃ kārayed budhaḥ
sarveṣāmeva lohānāṃ drutānāṃ vahnimadhyataḥ
sahasraṃ vedhayitvā tu kāñcanaṃ kurute kṣaṇāt
tathaiva mriyate sūtaḥ kāntahemābhrasaṃyutaḥ
kurute kāñcanaṃ divyaṃ devābharaṇabhūṣaṇam
kaṭutumbīti vikhyātāṃ devi divyauṣadhīṃ śṛṇu
tasyā bījāni saṃgṛhya sūkṣmacūrṇāni kārayet
ekaviṃśativārāṃstu bhāvyaṃ dhātrīrasena tu
payasā sahitenaiva viśvabheṣajasaṃyutam
bījaṃ yantre vinikṣipya tailaṃ saṃgṛhya paṇḍitaḥ
rasaṃ mūrchāpayet tena cakramardena mardayet
gopittaṃ śikhipittaṃ ca kāṅkṣīkāsīsasaṃyutam
tāratulyāni caitāni sarveṣāṃ sūtakaḥ samaḥ
meṣaśṛṅge nidhātavyaṃ māsamekaṃ nirantaram
lohadaṇḍena saṃsiktaṃ sarvalohāni vedhayet
gandhakaṃ lohadaṇḍena ekaviṃśatibhāvitam
yuktaṃ lohamanenaiva jambīrarasasaṃyutam
sabījaṃ sūtakopetam andhamūṣāniveśitam
bhūgataṃ māsamekaṃ tu tāraṃ kāñcanatāṃ nayet
dalasya bhāgamekaṃ tu tārapañcakameva ca
śulvasya pañcabhāgaṃ ca bījasyaikaṃ ca yojayet
ete dvādaśa bhāgāḥ syuḥ sarvaṃ taddhārayet kṣitau
sthānasyāsya niṣekaṃ tu bhūdaṇḍena tu kārayet
pañcaviṃśaddinānte tu jāyate kanakottamam
kṣīrakandavidhiṃ vakṣye sarvasiddhikaraṃ param
caturvarṇavidhaṃ tatra raktakandaḥ praśasyate
bhagnam etacchravet kṣīraṃ raktavarṇaṃ suśobhanam
meghānāṃ tu ninādena saṃjātairupaśobhitaiḥ
pattraiḥ snuhīsamaiḥ snigdhaiḥ saptabhir hemasuprabhaiḥ
bandhanaṃ rasarājasya sarvasattvavaśaṃkaram
tasya kṣīraṃ tu saṃgṛhya tāraṃ nirvāpayed budhaḥ
dhameddhavāgninā caiva jāyate hema śobhanam
tintiṇīpattraniryāsair īṣattāmrarajoyutam
mardayet pāradaṃ prājño rasabandho bhaviṣyati
toyamadhye vinikṣipya guṭikā vajravad bhavet
śākavṛkṣasya deveśi niṣpīḍya rasamuttamam
raktacandanasaṃyuktaṃ sarvalohāni jārayet
gandhapāṣāṇagandhena āyase viniyojayet
milanti sarvalohāni dravanti salilaṃ yathā
gandhakaṃ rasakaṃ tāpyaṃ pāradaṃ raktacandanam
rudantyā rasasaṃyuktaṃ tāramāyāti kāñcanam
śākavṛkṣasya niryāsaṃ pattre tasya ca gālayet
śigrumūlasya cūrṇaṃ tu tadrasena vimardayet
pralipya śulvapattrāṇi puṭe kṣiptvā vipācayet
taddrutaṃ kāñcanaṃ divyaṃ bhavellakṣaṇasaṃyutam
phalāni śākavṛkṣasya paripakvāni saṃgṛhet
tadrasena yutaṃ prājñaḥ saptarātraṃ tu bhāvayet
tadrasena samāyuktaṃ mañjiṣṭhāmiśritaṃ tathā
lepayet tārapattrāṇi dhmātaṃ bhavati kāñcanam
devadālyā mahauṣadhyā vidhiṃ vakṣyāmi tatparam
sā śvetā vyādhināśe ca kṛṣṇā pītā rasāyane
paurṇamāsyāṃ trayodaśyāṃ rāhugraste divākare
athavā kṛṣṇapañcamyāmimāṃ vidhivaduddharet
devadālīphalaṃ devi viṣṇukrāntā ca sūtakam
mūrchayed bandhayet kṣipraṃ śulvaṃ hema karoti ca
devadālīphalaṃ mūlamīśvarīrasa eva ca
toyena marditaṃ kṛtvā vaṅgaṃ stambhayati kṣaṇāt
ataḥ paraṃ pravakṣyāmi śvetaguñjāvidhiṃ priye
kṛṣṇapakṣe caturdaśyāmaṣṭamyāṃ vā surārcite
kapāle mṛttikāṃ nyasya secayet salilena tu
bījāni sitaguñjāyāḥ puṣpayogena vāpayet
vakṣyamāṇena mantreṇa kuryāt saṃgrahaṇaṃ tathā
namo bhagavati śvetavalli śvetaparvatavāsini sarvakāryāṇi kuru kuru apratihate namo namaḥ svāhā
anena manunā proktā siddhirbhavati nānyathā
ṣaṇmāsena tathā vallīṃ mantrapūtena rakṣayet
śuddhaśulvaṃ tu saṃgṛhya mūṣāmadhye tu saṃsthitam
tripañcapalasaṃkhyaṃ tu karṣārdhasitaguñjayā
sahaikatra bhavettāraṃ tasya gandhavivarjitam
brahmarītisamāyuktaṃ guñjācūrṇaṃ sahaikataḥ
devānāṃ bhūṣaṇaṃ devi jāyate hema śobhanam
candrodakena deveśi vakṣyāmi rasabandhanam
śuklapakṣe pūrṇamāsyāṃ dṛṣṭvā pūrṇendumaṇḍalam
nirgacchanti mahīṃ bhittvā candratoyānyanekadhā
kānicinmṛttivarṇāni rasena lavaṇāni tu
kāniciccandratulyāni vyomabhāsāni kānicit
candravṛddhyābhivardheran kṣīyeran tatkṣayeṇa tu
dṛṣṭvā candrodakaṃ mantrī paurṇamāsyāṃ viśeṣataḥ
nirgacchati mahīṃ bhittvā candravṛddhyā vivardhate
kṣetrabandhaṃ purā kṛtvā devamabhyarcya śaṃkaram
caturdaśyāṃ ca tatkṣetraṃ pūjayitvā vicakṣaṇaḥ
ahorātroṣito bhūtvā baliṃ tatra nivedayet
pūrṇamāsyāṃ ca rātrau ca gatvā tasya samīpataḥ
candrodakaṃ tu saṃgṛhya mantrayuktaṃ sumantritam
āloḍya madhusarpirbhyāṃ pibettattu samāhitaḥ
pītamātreṇa tenaiva mūrchā bhavati tatkṣaṇāt
candrodaye tato dṛṣṭe kṣīraṃ tasya tu dāpayet
saptarātraprayogeṇa candravannirmalo bhavet
ekaviṃśatirātreṇa jīvedbrahmadinatrayam
ekamāsaprayogeṇa brahmāyuḥ sa bhavennaraḥ
candrodakena gaganaṃ rasaṃ hema ca mardayet
mūṣāmadhyagataṃ dhmātaṃ tatkṣaṇādguṭikā bhavet
ayaṃ ca sparśamātreṇa lohānyaṣṭau ca vedhayet
tadrasena rasaṃ bhāvyaṃ vajreṇa samajāritam
catuḥṣaṣṭyaṃśataḥ piṇḍe dviguṇe tu sahasrakam
daśasaṃkalikābaddhaṃ guñjāmātraṃ rasaṃ naraḥ
trilohaveṣṭitaṃ vaktre dhṛtvā cādṛśyatāṃ vrajet
oṃ namo rudrāya daṃṣṭrotkaṭāya vighnanāśāya diśāṃ rakṣa rakṣa vidiśāṃ rakṣa rakṣa rudro vijñāpayati huṃ phaṭ svāhā
oṃ namo bhagavate rudrāya triśūlahastāya amṛtodbhavāya rakṣa rakṣa phaṭ svāhā
athātaḥ sampravakṣyāmi kartarīrasabandhanam
asurāṇāṃ samāyoge krodhāviṣṭena cetasā
sudarśanaṃ mahācakraṃ preritaṃ muravairiṇā
bhālapaṭṭāttatastasya nipetuḥ svedabindavaḥ
te bhūmau patitā divyāḥ saṃjātāḥ kartarīrasaḥ
rakṣārthaṃ sthāpitaṃ tatra viṣṇunā ca sudarśanam
cakratulyaṃ bhramatyetadāyudhāni nikṛntati
kurute garjitaṃ nādaṃ dhūmaṃ jvālāṃ vimuñcati
kartarī dṛṣṭimātreṇa tathānyā śabdakartarī
sā sparśakartarī chāyākartarī dhūmakartarī
sā jvālākartarī caiva śaktirghorasya kartarī
lokānāṃ tu hitārthāya ghoraśaktir vyavasthitā
rasarūpā mahāghorā asiddhānāṃ tu chedinī
tasyāḥ kṣetraṃ yadā gacchet aghorāstraṃ japettadā
punarghoraṃ nyasettatra athāstraṃ vinyased budhaḥ
anulomavilomena dehe'dhiṣṭhāpya kartarīm
mudrayā mudrayettāṃ tu aghorāstreṇa yojitām
dīpenārādhayettāṃ tu stambhayeddhūpanena ca
viṣṭarāmudrayā tāṃ tu sthānayogaṃ niyojayet
kañcukī tu śilā krāntā kumārī vajrakandakam
yoṣidraktaṃ gavāṃ mūtraṃ tilakaḥ sarvavaśyakṛt
athātaḥ sampravakṣyāmi viṣodarasabandhanam
viṣodakaṃ viṣasamaṃ ghṛtavacca ghṛtodakam
sitapītādivarṇāḍhyaṃ tacca devi rasottamam
tatra gatvā vanoddeśe smaredghorasahasrakam
keśāḥ kṣiptāḥ sphuṭantyasmin ātmacchāyā na dṛśyate
tailaṃ ca golakākāraṃ ghṛtaṃ caiva visarpati
gandhakasya haredgandhaṃ lavaṇāmlaṃ ca jāyate
āptvā pālāśapattreṇa kaṭukālābuke kṣipet
viṣodakaṃ gandhakaṃ ca harabījaṃ ca tatsamam
ajākṣīreṇa piṣṭvā tu śulvapattrāṇi lepayet
tat puṭena ca deveśi sindūrāruṇasaṃnibham
śatāṃśenaiva deveśi sarvalohāni vedhayet
anena vidhinā devi nāgaḥ sindūratāṃ vrajet
sahasrāṃśena tasyaivaṃ tāraṃ vedhaṃ pradāpayet
raktaṃ pītaṃ tathā kṛṣṇam uttarottarakāryakṛt
tripalaṃ kāntapātre vā pātre'lābumaye'pi vā
gṛhītvā pūrvavat pattraiḥ pālāśair veṣṭayedbahiḥ
sthāpayeddhānyarāśau tu divasānekaviṃśatim
mahiṣīkṣīramadhye tu bindumekaṃ tu sādhayet
pāyasaṃ bhakṣayedyastu madhvājyena tu saṃyutam
yāvaccūrṇapalaṃ devi jīvettadbindusaṃkhyayā
lāṅgalī gṛhadhūmaṃ ca sindūraṃ rajanīdvayam
meṣaśṛṅgīṃ ca śṛṅgīṃ ca kṛṣṇonmattaṃ ca mārakam
sabījaṃ sūtakaṃ caiva viṣatoyena marditam
viṣatoyena medhāvī saptavārāṃśca bhāvayet
athavā bhāvayettattu yāvaccūrṇaṃ tu tadbhavet
tena nāgaṃ pratīvāpya ṣoḍaśāṃśena sambhavet
mūṣākhye veṇuyantre ca trivāramapi bhāvayet
dhūmaṃ pariharettasya aṅgavyādhikaraṃ param
sthāpayennāgasindūraṃ pātre'lābumaye tataḥ
taccūrṇaṃ tu śatāṃśena tārapattrāṇi vedhayet
viṣapānīyam ādāya yavāgau vartitaṃ śubham
niṣiktaṃ tacca varte 'yaṃ tāraṃ bhavati śobhanam
viṣapānīyam ādāya prakṣipecca rasottame
kunaṭīgandhapāṣāṇaviṣaṭaṅkaṇalāṅgalī
naṣṭapiṣṭīkṛtaṃ khalle tārapattrāṇi lepayet
andhamūṣāgataṃ dhmātaṃ nirbījaṃ kanakaṃ bhavet
oṃ śrīnīlakaṇṭhāya ṭha ṭhaḥ
asyāyutaṃ japet
viṣatṛṇavidhiṃ vakṣye samāhitamanāḥ śṛṇu
gandhamākṣīkadaradaṃ kunaṭyā rasasaṃyutam
viṣatṛṇasamāyuktaṃ mātuluṅgāmlamarditam
etat kalkaṃ palamātraṃ cauṣadhyā lepanaṃ kuru
niryāse tu puṭaṃ kuryāt trivāraṃ hema śobhanam
saṃjīvanījalasyātha vidhiṃ vakṣyāmi pārvati
śukreṇārādhito devi prāg ahaṃ suravandite
dānavānāṃ hitārthāya mṛtānāṃ devasaṃgare
mayā saṃjīvanī vidyā dattā codakarūpiṇī
tayā saṃjīvitā daityā ye mṛtā devasaṃgare
nikṣiptā martyaloke sā samyak te kathayāmyaham
asti martye mahāpuṇyā pavitrā dakṣiṇāpathe
nadī godāvarī nāma prasiddhā jāhnavī yathā
dakṣiṇe ca taṭe tasyāḥ kadalīnagaraṃ param
tasya dakṣiṇataḥ śailaḥ sarvalokeṣu viśrutaḥ
nāmnā kṛṣṇagiriśceti dṛśyate sarvamaṅgale
suprasiddhāmbikā nāma grāmastasyāsti saṃnidhau
tatrāpyudakamālokya parīkṣyeta surārcite
gṛhītvā śuṣkavaṃśaṃ tu kṣipettoyasya madhyataḥ
jāyate haritaṃ snigdhamahorātreṇa niścitam
muñcatyaṅkurapattrāṇi dṛśyate tanmanoharam
balipuṣpopahāreṇa tato devīṃ samarcayet
kṣetrādhipaṃ gaṇeśaṃca caṇḍayonīśvaraṃ tathā
tasya mantraṃ pravakṣyāmi triṣu lokeṣu durlabham
oṃ caṇḍāya pinākine śūlahastāya oṃ diśāṃ bandhaya vidiśāṃ bandhaya ṭhaṭhaḥ
tilāṃśca taṇḍulāṃścaiva mantreṇānena sarṣapān
saptābhimantritānkṛtvā sādhako dikṣu nikṣipet
kaṭukālābuke toyaṃ kṛtarakṣaṃ samāhitaḥ
gṛhītvā tatprayatnena nijasthānaṃ samāśrayet
oṃ namo'mṛte'mṛtarūpiṇi amṛtaṃ me kuru kuru evaṃ rudra ājñāpayati svāhā
saptābhimantritaṃ kṛtvā mantreṇānena tajjalam
dinamekaṃ tathā sūtaṃ svarṇamāṣadvayānvitam
mardayettena toyena pibettattu vicakṣaṇaḥ
ekaviṃśatirātreṇa kṣīrāhāro'tha yatnataḥ
jīvet kalpāyutaṃ sāgraṃ kāmarūpo mahābalaḥ
yojanānāṃ śataṃ gatvā punareva nivartate
avadhyaḥ sarvabhūtānāṃ svecchācāraḥ sa khecaraḥ
kanakaṃ pāradaṃ vyoma samam ekatra yojayet
mardayettena toyena saptavāraṃ tu svedayet
sa rasaḥ sarvalohāni ṣaṣṭyaṃśena tu vedhayet
athavā taṃ rasaṃ divyaṃ madhunā saha bhakṣayet
māsamātraprayogeṇa jīvedbrahmadināyutam
tasya mūtramalasvedaiḥ śulvaṃ bhavati kāñcanam
nirvāte toyamādāya añjalitritayaṃ pibet
pītamātre bhavenmūrchā svāsthyaṃ syāt praharatrayāt
ekaviṃśaddinānyevaṃ kṣīrāhāro bhavettataḥ
aṣṭavarṣākṛtiḥ prājñaḥ kāmarūpo mahābalaḥ
paśyecchidrāṃ mahīṃ sarvāṃ saptapātālasaṃyutām
avadhyo devadaityānāṃ kalpāyuśca prajāyate
athavodakamādāya pāradaṃ ca manaḥśilām
mardayet khallapāṣāṇe naṣṭapiṣṭaṃ bhavettataḥ
svedayet saptarātraṃ tu trilohena ca veṣṭayet
antardhānaṃ kṣaṇādgacchet vidyādharapatirbhavet
siddhakanyāśatavṛto yāvat kalpān caturdaśa
dineṣu teṣu sarveṣu dadyācchālyodanaṃ ghṛtam
payasā ca samāyuktaṃ nityamevaṃ tu kārayet
uṣṇodakavidhiṃ vakṣye samāhitamanāḥ śṛṇu
paśyeduṣṇodakaṃ yatra vāsaṃ tatraiva kārayet
asti godāvarī nāma mahārāṣṭre'tiviśrutā
tasyā uttarabhāge tu sahyādriḥ puṇyaparvataḥ
tatra mātāpuraṃ nāma prasiddhaṃ devatāgṛham
tasmāduttarato devi kampākhyaṃ nagaraṃ param
tatra kampeśvaro devas tatrāstyuṣṇodakaṃ dhruvam
praṇītākhyā nadī tatra snātvā vai sādhakottamaḥ
paścāduṣṇodake kuṇḍe vidhiṃ kuryād yathoditaḥ
śarvarīm uṣitastatra dhanavāṃśca dine dine
bhakṣayenmāsamātraṃ tu jīved varṣaśatāṣṭakam
varṣamekaṃ prayuñjīta jīvedvarṣāyutaṃ sukhī
valīpalitanirmukto bhogī caiva puraṃdaraḥ
varṣamekaṃ pibet toyaṃ jīveccandrārkatārakam
tasya mūtrapurīṣeṇa śulvaṃ bhavati kāñcanam
uṣṇodakaṃ ca kāsīsaṃ gandhapāṣāṇasaṃyutam
caturthāṃśena rasakaṃ daśabhāgaṃ vinikṣipet
śulvaṃ ca mardayet sarvaṃ naṣṭapiṣṭaṃ kṣaṇena tu
tena lepitamātreṇa śulvaṃ bhavati kāñcanam
niṣiktaṃ tena toyena prativāpaṃ daded budhaḥ
śulvaṃ ca jāyate hema taruṇādityavarcasam
tajjalena niṣiktaṃ ca hema bījārthasaṃyutam
tāraṃ cānena mārgeṇa niṣiktaṃ hematāṃ vrajet
uṣṇodakena bhallātaṃ tilapiṣṭaṃ ca bhakṣayet
māsadvayaprayogeṇa jīvedvarṣaśatatrayam
rasagandhāśmarasakaṃ tutthaṃ daradamākṣikam
yāmamuṣṇāmbhasā ghṛṣṭaṃ tārapattrāṇi lepayet
dvivāraṃ tu dhameddevi syāccaturdaśavarṇakam
krameṇānena deveśi śulvaṃ ṣoḍaśavarṇakam
ekaikaṃ hematārāṃśaṃ dvaṃdvaṃ kāntābhrayoḥ pṛthak
uṣṇodakena saṃmardya dhamanāt khoṭatāṃ vrajet
tanmukhe dhārayenmāsaṃ vajrakāyo bhavennaraḥ
taccūrṇaṃ yavamātraṃ tu bhakṣayenmadhusarpiṣā
yāvat palaṃ tasya malaiḥ śulvaṃ bhavati kāñcanam
uṣṇodapācitān khādet kulatthān kṣīrapo bhavet
snānamuṣṇāmbhasā kuryāt varṣādvarṣaśatāyuṣam
kṣīramuṣṇodakaṃ kvāthaṃ triphalāyāśca pācayet
pāyasaṃ kāntapātre tanmāsam ekaṃ tu bhakṣayet
bhuktvā jīvet kalpaśataṃ vaiṣṇavāyur bhavennaraḥ
ataḥ paraṃ pravakṣyāmi śailodakavidhiṃ priye
kardamāpo mahīśailaṃ śilaṃ ceti caturvidham
kānicit kṣaṇavedhīni dinavedhīni kānicit
pakṣamāsādiṣaṇmāsavedhanāni mahītale
kṣiptaṃ yadā bhavet kāṣṭhaṃ śailībhūtaṃ ca dṛśyate
bahirantaśca deveśi vedhakaṃ tat prakīrtitam
hiṅgulaṃ haritālaṃ ca gandhakaṃ ca manaḥśilā
eṣāṃ gandhāpahāraṃ yat kurute tacca vedhakam
gandhakaṃ tālakaṃ caiva toyapūrṇe ghaṭe kṣipet
yadā tadbudbudākāraṃ tadā śailodakaṃ bhavet
anyathā veṣṭakaṃ devi tadagrāhyaṃ nirarthakam
śrīśaile śrīvanaprānte paryaṅkākhye śilātale
tatrasthaṃ kṣaṇavedhi syāt nadībhagavatītaṭe
ekāhe vedhakaṃ tatra gokarṇe tu dinatrayam
bhadrāṅge dinavedhi syāt tristhalānte trivāsaram
dhāreśvare pākṣikaṃ syāt varṣāpuryāṃ dinaikataḥ
brahmeśvare māsikaṃ syāt vyāghrapuryāṃ tu vāsaram
aghoreśe māsikaṃ tu siṃhadvīpe tathā punaḥ
dinamekaṃ brahmagirau vindhye tu kṣaṇavedhakam
vāsaraṃ mālyavanteṣu kṣaṇavedhi śilodakam
kiṣkindhyāparvate ramye pampātīre tṛṇodakam
tasya paścimato devi yojanadvitaye punaḥ
bhūśailamasti tatraiva tridinaṃ vedhi parvate
sahyācale pure devyāḥ kṣīrakṣetrasya saṃnidhau
śailodakaṃ koṭivedhi durjadeśe'pi vāsaram
lakṣavedhi nṛsiṃhasya nagare gokulābhidhe
anyatra yatra tatrāpi brahmaviṣṇuśivodbhavam
amṛtaṃ tatra tatrāpi vajrīkaraṇam uttamam
tasyotpattiṃ pravakṣyāmi yathā jānanti sādhakāḥ
mahīṃ samuddhṛtavato varāhasya kalevarāt
yaḥ svedaḥ patitastasmājjātaṃ śailodakaṃ param
tanmukhe kṣaṇikaṃ jātaṃ kroḍadeśe tu vāsaram
bāhubhyāṃ tryahavedhi syāt māsavedhi tu pārśvayoḥ
ṣaṇmāsamaparāṅge ca sarvaṃ samaphalaṃ bhavet
aghorāstreṇa tatkṣetrarakṣāṃ kṛtvā diśāṃ balim
dattvā lakṣaṃ japitvā tu gṛhṇīyādamṛtaṃ param
śaradgrīṣmavasanteṣu hemante vā surārcite
āyase tāmrapātre vā pātre'lābumaye'thavā
śailāmbupalamaṣṭau tu palaṃ kṣīrasya nikṣipet
kṣīrāvaśeṣaṃ saṃkvāthya trisaptāhaṃ pibennaraḥ
jīved varṣasahasraṃ tu valīpalitavarjitaḥ
athavāṣṭapalaṃ kṣīraṃ palaikenāmbunā yutam
kṣīrāvaśeṣaṃ seveta pūrvoktaṃ labhate phalam
kulatthāṣṭaguṇaṃ vāri pacedaṣṭāvaśeṣitam
caturguṇena tenājyaṃ pācayed ghṛtaśeṣitam
lihyānmadhusamopetaṃ trisaptāhaṃ bṛhaspatiḥ
māsena śāstrasampattiṃ jñātvā devi balābalam
dvir aṣṭavarṣakākāraḥ sahasrāyur na saṃśayaḥ
avaśiṣṭakulatthaṃ tu pādāṃśaṃ madhusarpiṣā
bhakṣayed varṣam ekaṃ tu māsenāyutajīvitaḥ
tatsiddhatailenābhyaṅgaṃ mardanaṃ cāpi kārayet
māsamekaṃ tato mardyaṃ dehasiddhiṃ karoti ca
pāmāvicarcikādadrukuṣṭhāni sahasā jayet
valīpalitanirmuktaḥ sahasrāyuśca jāyate
yaḥ pibet prātarutthāya śailāmbuculukatrayam
ṣaṇmāsāt syāt sahasrāyur valīpalitavarjitaḥ
athavā sūtakaṃ devi vāriṇā saha mardayet
māsenaikena deveśi naṣṭapiṣṭaṃ bhaviṣyati
māsamātraṃ samaśnīyāt sa bhavedajarāmaraḥ
athavā taṃ rasaṃ hemnā hemabhasma tato balī
mardayettena toyena dhāmayet khadirāgninā
guṭikā sundarī nāma sarvāyudhanivāraṇī
kartā hartā svayaṃ siddho jīveccandrārkatārakam
kunaṭī cābhramākṣīkaṃ hema tāraṃ tathaiva ca
tat sarvaṃ payasā kṣīrairmadyaṃ pācyaṃ dinatrayam
māsamātraprayogeṇa valīpalitavarjitaḥ
atha tenodakenaiva kṣīrārdhaṃ pāyasaṃ pacet
māsamātraprayogeṇa valīpalitanāśanam
paktvā tenāmbhasā pathyāḥ ṣaṣṭiṃ trīṇi śatāni ca
madhu saṃyojya bhāṇḍasthaṃ bhūmau sarvaṃ nidhāpayet
dine dine tathaikaikaṃ bhakṣayet prātarutthitaḥ
valīpalitanirmukto jīvedvarṣasahasrakam
śailībhūtaṃ kulatthaṃ vā bhakṣayenmadhusarpiṣā
ṣaṇmāsena prāśanena jīvedvarṣasahasrakam
kūṣmāṇḍaṃ māritaṃ kṛtvā yāni kāni phalāni ca
jale kṣiptāni lohāni śailībhūtāni bhakṣayet
kṣīrāhāraśca jīrṇānte vajrakāyo bhavennaraḥ
tenodakena saṃmardya abhrakaṃ kvāthayet priye
kaṭutrayayutaṃ khādet jīvedvarṣasahasrakam
athavā rasakarṣaikaṃ tajjalena tu mardayet
iṅgudīphalamadhyasthaṃ tacchailodakamadhyagam
kālena triguṇenaiva kāṭhinyaṃ tasya jāyate
ṣaṇmāsaṃ tanmukhe dhāryaṃ vajrakāyaṃ karoti ca
daśanāgasamaprāṇo devaiḥ saha ca modate
gṛhītvā triphalāṃ tatra śailavāriṇi nikṣipet
yadā bhavati tacchailaṃ gṛhītvā cūrṇayet tataḥ
kāntajīrṇarasaṃ tena sārdhaṃ ghṛtamadhuplutam
bhakṣayedvarṣamekaṃ tu tataḥ kṣīrāśano bhavet
udayādityasaṃkāśo medhāvī priyadarśanaḥ
nīlakuñcitakeśaśca jīveccandrārkatārakam
pāradaṃ haritālaṃ ca śilā mākṣikameva ca
daradaṃ ca viṣaṃ caiva sarvamekatra kārayet
mardayet khallapāṣāṇe mātuluṅgarasena ca
golakaṃ kārayitvā tu vārimadhye nidhāpayet
tena tāraṃ ca śulvaṃ ca kāñcanaṃ bhavati dhruvam
upayuñjīta māsaikaṃ valīpalitavarjitaḥ
sahasraṃ jīvitaṃ tasya mahābalaparākramaḥ
śailībhūtāṃ haridrāṃ tu taccūrṇavāpamātrataḥ
hematvaṃ labhate nāgo bālārkasadṛśaprabham
śailodake vinikṣipya bhūśaile kardame'pi vā
jñātvā kālapramāṇena bandhayet pāradaṃ tataḥ
raktakṣārayutaṃ dhmātaṃ suvarṇaṃ samasāritam
śatāṃśena tu lohānāṃ sarveṣāṃ hemakārakam
dvitīyasāraṇāṃ prāpya bhakṣayenmadhusarpiṣā
tatkālaṃ cittajātānām ūrdhvaṃ bhavati cānilaḥ
kālajñānaṃ bhavettasya jīvedayutapañcakam
dvitīyasāraṇāṃ prāpya sahasrāṃśena vidhyati
taṃ khoṭaṃ dhārayedvaktre divyatvaṃ labhate dhruvam
nicule kakubhe caiva kiṃśuke madhuke'pi vā
iṅgudīphalamadhye vā rajanīdvayamadhyataḥ
pāradaṃ gandhakaṃ caiva mardayet gulikākṛti
pācayeddinamekaṃ tu hemnā saṃveṣṭya dhārayet
triphalāvyoṣakalkena veṣṭayitvā prayatnataḥ
pādena kanakaṃ dattvā pāradaṃ tatra yojayet
kṣipecchailāmbumadhyasthaṃ gulikā vajravadbhavet
pūrvavat sāraṇā kāryā pūrvavat siddhidā bhavet
dhāryamāṇā mukhe sā tu sahasrāyuṣkarī bhavet
dvitīyasāraṇāyogādayutaṃ vedhayettu sā
dhāryamāṇā mukhe seyamayutāyuḥpradā bhavet
tṛtīyasāraṇāyogājjāyate lakṣavedhinī
taṃ khoṭaṃ dhārayedvaktre lakṣāyurjāyate naraḥ
caturthīṃ sāraṇāṃ prāpya koṭivedho na saṃśayaḥ
koṭyāyurjīvitaṃ tasya khecaratvaṃ ca labhyate
pañcabhir daśakoṭiḥ syāt ṣaḍbhiḥ koṭiśataṃ bhavet
yāvaccandrārkajīvitvam anantabalavīryavān
dadāti saptamīṃ sāpi sāraṇāṃ guṭikā parā
khecarī nāma vikhyātā bhairaveṇa pracoditā
yastu tadrājikāmātraṃ māsamekaṃ tu bhakṣayet
vajradehaḥ sa siddhaḥ syāt divyastrījanavallabhaḥ
krīḍate khecarair bhogaiḥ svecchayā śivatāṃ vrajet
nānāvidhaphalaṃ ca syāt tadrasair bījatailataḥ
tadbaddhaṃ pāradaṃ caiva guṭikāṃ śṛṇu sundari
śuddhabaddharasendrastu gandhakaṃ tatra jārayet
triguṇe gandhake jīrṇe tena hema tu kārayet
kārayedbhasma sūtaṃ tu kāñcanaṃ tatra sūtakam
tadbhasma sūtake jāryaṃ rasendrasya same samam
tena sūtakajīrṇena vajraratnaṃ tu jārayet
tadvajraṃ jāyate bhasma sindūrāruṇasaṃnibham
tadbhasma jārayate sūte triguṇe tu surārcite
hāṭake sārayettaṃ tu guṭikāṃ tena kārayet
trilohāveṣṭitaṃ taṃ tu mukhe prakṣipya sādhakaḥ
naṣṭacchāyo bhavet so 'yamadṛśyo devadānavaiḥ
tatkṣaṇād vedhayeddevi sarvalohāni kāñcanam
bahuvarṣasahasrāṇi nirvalīpalito bhavet
śūlinaṃ śaktisaṃyuktaṃ ratnādiguṇabhūṣitam
vaktre kare ca bibhṛyāt sarvāyudhanivāraṇāt
vyoma mākṣikasattvaṃ ca tārāmātraṃ surāyudham
vaikrāntaṃ tālakaṃ sūtaṃ ratnādiguṇabhūṣitam
guṭikā sā varārohe madhuratrayasaṃyutā
vaktrasthā nāśayet sākṣāt palitaṃ nātra saṃśayaḥ
śivaśaktiśca deveśi ratnādiśivagā yathā
hema tāraṃ tathā bhānuṃ samabhāgāni kārayet
strīrajo vyāghramadhyasthaṃ padmasūtreṇa veṣṭayet
secayettat tathāveṣṭya guhyasthāne nidhāpayet
raṇe rājakule dyūte divye kāmye jayo bhavet
yanmukhe caiva tadgolaṃ sa sarvarañjako bhavet
vaikrāntābhrakakāntaṃ tu sasyakaṃ tu surāyudham
vibhītakādisambhūtakāñcikasya samaṃ bhavet
rājāvartaṃ tataḥ sūte yojayet pādayogataḥ
kumārīrasasaṃghṛṣṭā kṛtaikā guṭikā śubhā
rogamṛtyujarā hanti vaktrasthā nātra saṃśayaḥ
pañcatāraṃ varārohe sūtakaṃ dvayameva ca
trayo gaganabhāgāḥ syur ekaikaṃ hemakāntayoḥ
ardhaśulvavidhānena guṭikāmarasundari
akṣayo hy ajaraścaiva bhavettena mahābalaḥ
sarvarogavinirmukto jīvedvaktre vidhāraṇāt
bhasmasūtapalaikaṃ ca mṛtakāntapalaṃ tathā
mākṣikasya palaṃ caiva śilājatupalaṃ punaḥ
palamekaṃ viḍaṅgasya pathyācūrṇapalaṃ tathā
ekīkṛtyātha tat sarvaṃ madhvājyena tu peṣayet
guṭikāḥ kārayeddevi ṣaṣṭyadhikaśatatrayam
ekaikaṃ bhakṣayennityaṃ varṣamekaṃ nirantaram
jīvedvarṣasahasrāṇi rudratulyo mahābalaḥ
ataḥ paraṃ pravakṣyāmi rasabhasmarasāyanam
vijñeyaṃ niṣparīhāraṃ sākṣāddivyauṣadhaṃ param
āmalakyādi kāntaṃ ca pāradaṃ ca manaḥśilām
vākucīsaptabhāgaṃ ca kṣīriṇīrasapeṣitam
meghanādarasopetaṃ mūkamūṣāgataṃ puṭet
māṣaṃ trimāṣaṃ triguṇaṃ bhakṣayettu krameṇa tu
varṣatrayaparaṃ devi pādaniṣkārdhakaṃ kramāt
ṣaṭ saptāṣṭau ca varṣāṇi kramānniṣkapramāṇataḥ
bhuñjīta sa ca divyānnaṃ jarāvairūpyavarjitaḥ
kiṃcit kāñcanasaṃyuktaṃ niṣkaṃ niṣkārdhameva ca
yo bhakṣayet tribhirvarṣaiḥ sarvavyādhīn jayatyalam
aṣṭavarṣe sahasrāyuḥ dvādaśe lakṣavedhakaḥ
ṣoḍaśe vatsare devi divyarūpaḥ sa jāyate
śatapalam abhayānām akṣadhātryos tathaiva kvathitajalaśatāṣṭau bhāgamaṣṭāvaśeṣam
ghṛtamadhusitayāḍhyaṃ vyoṣacitraṃ daśāṃśaṃ rasaphalarasasiddhaṃ lohajīrṇaṃ mṛtaṃ ca
girijatusamamabhraṃ kāntabhṛṅgaṃ viḍaṅgaṃ rasasahitasubhāvyaṃ taṇḍulairdivyamukhyaiḥ
ahimarakṛtakalkaṃ lohapātrasthamāṣaṃ tridinatanususiddhaṃ kalkametadvariṣṭham
lihati śayanakāle vāmanetrāvasevī ghananibiḍasumadhyo mattamātaṃgadarpaḥ
vigatasakaladoṣaḥ sarvadigdivyacakṣuḥ madana iva sukāntiḥ kāminīnāṃ pravīraḥ
jaladalavavapuṣmān kuñcitānīlakeśaḥ suragururiva śuddhaḥ satkaviścitrakārī
vṛṣabhagativiceṣṭaḥ snigdhagambhīraghoṣaḥ suragaja iva loke śrāntihantāśu nityam
prabhavati khalu loke somatārārkajīvī kamalasadanasuśrīr nyāyaśāstrādivettā
sujanasamayapātā dharmadīkṣānumātā hariharamagabhīraḥ sūryasomābdhidhīraḥ
kāntahemaravicandramabhrakaṃ golakaṃ nihitamiṅgudīphale
śailavārivarasiddhagolakaṃ sundaraṃ hy amararañjakaṃ śubham
kāntahemaravicandram abhrakaṃ vajraratnam ahirājagolakam
kṣiptam āmalakakāṣṭhakoṭare bhūmiśailanihitaṃ samuddhṛtam
śailatāṃ gatamathāhitaṃ mukhe vajrakāyakaram alpavāsaraiḥ
tālahemavaraśulbasūtakaiḥ golakaṃ varaṇakāṣṭhayantritam
śailavārikṛtasundarīrasaṃ khecarīti guṭikā nigadyate
śailāmbunikṣiptapalāśabījaṃ śailīkṛtaṃ kṣaudraghṛtena khādet
triḥsaptarātraṃ dinamekamekaṃ sahasrajīvī vijayī naraḥ syāt
sūtakaṃ cābhrakaṃ caiva vajrīkṣīrasamanvitam
hāṭakena samāyuktaṃ guṭikā khecarī bhavet
karañjaphalamadhyasthaṃ sūtakaṃ tatra nikṣipet
ghṛtaśailāmbumadhyasthaṃ sahasrāyuḥ prayacchati
tinduke dvisahasrāyuḥ jambīre trisahasrakam
mātuluṅge ca nāraṅge catuḥpañcasahasrakam
rambhāphale ṣaṭsahasraṃ panase saptasaṃkhyakam
vibhītakaphale caiva daśasāhasrasaṃkhyakam
nārikele mahābhāge sahasrāṇi caturdaśa
triṃśatsahasraṃ padme ca lakṣamāmalake punaḥ
abhrapattradrave kvāthamahorātraṃ śilodake
tasmāttu coddhṛtaṃ sūtaṃ mṛtyudāridryanāśanam
sāraṇākramayogena navīnaṃ jāyate vapuḥ
rase rasāyane caiva lakṣavedhī na saṃśayaḥ
kardamaṃ ca kumāryāśca rasena kṛtagolakam
dhamanāt patate sattvaṃ mukhe taddhārayennaraḥ
ṣaṇmāsena prayogeṇa hy ajarāmaratāṃ vrajet
srotoñjanayutaṃ dhmātaṃ sattvaṃ pāradamiśritam
taṃ khoṭaṃ dhārayedvaktre adṛśyo bhavati dhruvam
yasya yo vidhirāmnāta udakasya śivāgame
rasenaiva tu kāle tu kuryādeva rasāyanam
śrīdevyuvāca
deva tvaṃ pāradendrasya proktā me bālajāraṇā
ataḥ paraṃ samācakṣva samyagbaddhasya jāraṇām
śrībhairava uvāca
yā pūrvaṃ varṇitā seyamadhamā bālajāraṇā
uttamā durlabhā caiva śrūyatāṃ baddhajāraṇā
abaddhaṃ jārayed yastu jīryamāṇaḥ kṣayaṃ vrajet
baddhasya jīryate grāso jīrṇasya ca mukhaṃ bhavet
sumukho nirmukho dhatte sampūrṇottamalakṣaṇe
sāmānyo 'gnisahatvena mahāratnāni jārakaḥ
sāmānyaḥ prathamaṃ kāryaḥ sagrāsastu susaṃmataḥ
vasudehakaro devi sāmānyo hi bhavedayam
grāsahīnastu yo baddho divyasiddhikaro bhavet
uttamo mūlabandhastu madhyamaṃ rasabandhanam
adhamaḥ pākabandhaḥ syādevaṃ trividhabandhanam
mūlabandhastu yo bandho vāsanābandha ucyate
syāccatuḥṣaṣṭimūlebhyaḥ kiṃcinmūlena bandhanam
prāṇyaṅgamasurādīnāṃ mūlāṅgaṃ devatāmatam
pāṣāṇaṃ caiva siddhānāṃ mānuṣāṇāṃ ca pūjitam
piṇḍikādrutisaṃkocais trividhaṃ bandhanaṃ bhavet
divyābhiroṣadhībhiśca prāguktaṃ śuddhabandhanam
drutibhirbadhyate sūtaḥ kṣaṇabandha udāhṛtaḥ
abhrakaṃ harabījaṃ ca ṣoḍaśāṃśena kāñcanam
dhmātaṃ prakāśamūṣāyāṃ śodhayet kācaṭaṅkaṇaiḥ
dakṣiṇāvartitaṃ dhmātaṃ harabījena melakam
mūṣāṃ tyaktvā varārohe tiṣṭhate baddhavadrasaḥ
raktikārdhārdhamātreṇa parvatānapi vedhayet
bhakṣaṇāttasya deveśi rudratulyo bhavennaraḥ
krīḍate saptalokeṣu śivatulyaparākramaḥ
drutīnāṃ melanaṃ devi divyauṣadhiparaṃ śṛṇu
vajrakandaṃ lāṅgalī ca uccāṭena samanvitam
abhrakaṃ kramate śīghram anyathā nāsti saṃkramaḥ
kṛṣṇāguruśaṅkhanābhīrasonasitarāmaṭhaiḥ
nārīkusumapālāśabījatailasamanvitaiḥ
soṣṇairmilanti kvathitā drutayaḥ sakalā rasaiḥ
mākṣikaṃ ca viṣaṃ guñjā ṭaṅkaṇaṃ strīrajastathā
strīstanyena viliptaṃ ca sarvadvaṃdvāni melayet
jīvāhivyomapāṣāṇaiḥ kroṣṭujihvāsubhāvitam
krāmaṇaṃ sarvalohānāṃ drutīnāmapi melakam
aśvasya lālā laśunamārdrakaṃ nimbapallavam
ṭaṅkaṇaṃ ca rasaṃ vyoma vajraṃ cāpi praveśayet
abhraṃ hemadrutiṃ sūtaṃ trayamekatra melayet
krāmaṇena tu mūṣāyāṃ lepaṃ dattvā vicakṣaṇaḥ
tuṣakarṣvagninā bhūmau svedena milati kṣaṇāt
śatavedhī bhavet so'yamāratāre ca śulvake
tasya madhye tathā deyā abhrahemadrutiḥ punaḥ
tuṣakarṣvagninā svedyaṃ yāvat sūtāvaśeṣitam
sahasravedhī sa bhavet nātra kāryā vicāraṇā
saṃkalaiḥ saṃkalairbandhe vedhaṃ daśaguṇottaram
saptasaṃkalikābaddhaḥ koṭivedhī mahārasaḥ
śarīrārthaṃ yadā bhakṣet guñjāmātraṃ vicakṣaṇaḥ
trikaṭutriphalāyuktaṃ ghṛtena madhunā saha
jīrṇe jīrṇe tu saṃgrāhyaṃ yāvat syādaṣṭaraktikāḥ
śatādikoṭiparyantaṃ saṃkalairyo hato rasaḥ
jīvettena pramāṇena vajravallī yathā rasaḥ
hemābhraśulbadrutibhiḥ pāradastu samanvitaḥ
vedhayet pūrvayogena bhakṣayet sarvayogataḥ
labhate vaiṣṇavaṃ sthānaṃ viṣṇutulyaparākramaḥ
ārābhrahemadrutayaḥ pāradena samanvitāḥ
vaṅgasya prativāpena śatāṃśe stambhanaṃ dhruvam
tīkṣṇamāraṃ tathā hema pāradena samanvitam
nāgasya prativāpena śatāṃśe stambhanaṃ bhavet
tīkṣṇaṃ ghoṣaṃ tathā tāraṃ pāradena samanvitam
vaṅgasya prativāpena stambhanaṃ syācchatāṃśataḥ
evaṃ hi drutiyogāstu vijñātavyā vidhānataḥ
anena drutiyogena dehalohakaro rasaḥ
śrībhairava uvāca
punaranyaṃ pravakṣyāmi vajrabandhaṃ sureśvari
gandhakaṃ bhakṣayennārī dinānāmekaviṃśatim
tadrajo rasarājasya bandhane jāraṇe hitam
vajrabhasma tu bhāgaikaṃ bhāgāḥ śuddharasās trayaḥ
dvipadī rajasāmardya yāvattat kalkatāṃ gatam
pādāṃśena suvarṇasya pattralepaṃ tu kārayet
vyomavallīrasaṃ kāntaṃ ṭaṅkaṇaṃ ca sucūrṇitam
abhrakamaṣṭamāṃśena khalle kṛtvā vimardayet
naṣṭapiṣṭaṃ catuṣkaṃ tadandhayitvā puṭettataḥ
andhamūṣāgataṃ dhmātaṃ krāmaṇena samanvitam
khoṭastu jāyate devi śatavedhī mahārasaḥ
sauvīraṃ ṭaṅkaṇaṃ kācaṃ dattvā dattvā viśodhayet
ajīrṇe milite hemnā samāvartastu jāyate
ekottarakrame vṛddhyā saṃkalaiḥ krāmayettataḥ
ekaguṇena sūtena ekā saṃkalikocyate
triguṇena tu sūtena dvitīyā saṃkalī bhavet
ṣaḍguṇena tu sūtena tṛtīyā saṃkalī bhavet
daśaguṇena sūtena caturthī saṃkalī bhavet
pañcadaśaguṇeneśi pañcamī saṃkalī bhavet
ekaviṃśadguṇeneśi ṣaṣṭhī saṃkalikā matā
aṣṭāviṃśadguṇeneśi saptamī saṃkalī smṛtā
ṣaṭtriṃśadguṇasambaddhā bhavet saṃkalikāṣṭamī
pañcacatvāriṃśadguṇaiḥ saṃkalī navamī matā
pañcapañcāśadguṇena daśamī saṃkalī smṛtā
evaṃ ca kramavṛddhyāsya saṃkalīdaśabandhanam
prathame daśavedhī syāt śatavedhī dvitīyake
tṛtīye sahasravedhī ca caturthe 'yutavedhakaḥ
pañcame lakṣavedhī syāt daśalakṣaṃ tu ṣaṣṭhake
saptame koṭivedhī ca daśakoṭi tathāṣṭame
dhūmāvaloko navame daśame śabdavedhakaḥ
saṃkalaiḥ saṃkalairbaddho vedho daśaguṇo bhavet
daśasaṃkalikābaddhaḥ śabdavedhī mahārasaḥ
yathā lohe tathā dehe kramate nātra saṃśayaḥ
vedhayettatpramāṇena dhātūṃścaiva śarīrakam
kārayedguṭikāṃ divyāṃ badarāsthipramāṇataḥ
mahākālīṃ pūjayitvā dhārayet satataṃ budhaḥ
tasya mantraṃ pravakṣyāmi tridaśairapi durlabham
praṇavo bhuvaneśībījaṃ lakṣmībījaṃ tataḥ param
oṃ hrīṃ śrīṃ kālikā kāli mahākāli māṃsaśoṇitabhojini
hrīṃ hrīṃ huṃ raktakṛṣṇamukhe devi rasasiddhiṃ dadasva me
śrīṃ hrīṃ aiṃ ramā śaktiśca tārākhyo mantro'yaṃ sarvasiddhidaḥ
pūjayitvā tato devīṃ siddhacakraṃ viśeṣataḥ
tāṃ kṣiped vaktramadhye tu guṭikāṃ divyarūpiṇīm
śatavedhena yā baddhā rasena guṭikā priye
māsamekaṃ tu vaktrasthā jīveccaiva yugāvadhi
tathā sahasravedhena yā baddhā guṭikā śubhā
māsadvayaṃ tu vaktrasthā jīveccandrārkatārakam
daśasahasravedhena baddhā ca guṭikā yadi
śakratulyaṃ tadāyuḥ syāt tribhirmāsairvarānane
lakṣavedhena yā baddhā guṭikā divyarūpiṇī
caturmāsaṃ tu vaktrasthā brahmāyuṣaṃ prayacchati
daśalakṣeṇa yā baddhā guṭikā divyarūpiṇī
pañcamāsaṃ tu vaktrasthā viṣṇutulyāyuṣaṃ labhet
koṭivedhena yā baddhā guṭikā divyarūpiṇī
ṣaṇmāsaṃ saṃsthitā vaktre sākṣādvai rudratāṃ nayet
śatakoṭiprabhedena guṭikā divyarūpiṇī
saptamāsaṃ tu vaktrasthā sa labhedaiśvaraṃ padam
dhūmāvalokane baddhā guṭikā śivarūpiṇī
aṣṭamāsaṃ tu vaktrasthā īśānasya phalaṃ labhet
śabdavedhena yā baddhā guṭikā śivarūpiṇī
navamāsaṃ tu vaktrasthā sa bhavedvyāpako naraḥ
navasaṃkalikābaddhaḥ svayambhurvā maheśvaraḥ
kartā hartā svayaṃ bhoktā śāpānugrahakārakaḥ
sarvajñaḥ sarvakartā ca sūkṣmarūpo nirañjanaḥ
icchayā kurute sṛṣṭimicchayā saṃharejjagat
svacchandagamano bhūtvā viśvarūpo bhavennaraḥ
pūjyate sarvadevaiśca brahmaviṣṇumaheśvaraiḥ
punaranyaṃ pravakṣyāmi vajrabandhaṃ sudurlabham
samāṃśaṃ bhakṣaṇaṃ hema śuddhasūtena kārayet
mṛtavajraṃ palāṃśena mardayeddvipadīrasaiḥ
prāgvaccheṣaṃ purājātaṃ haṃsapādyā vimarditam
bhāvitaṃ puṭitaṃ ratnaiḥ pūrvavat saphalaṃ bhavet
vajrabaddho bhavet siddho devadānavadurjayaḥ
caturviṃśatisiddhānāṃ nāyakaḥ sarvasiddhidaḥ
vajracūrṇasamaṃ sūtaṃ haṃsapādyā vimardayet
puṭitvā mārayettaṃ tu punastulyaṃ rasaṃ kṣipet
dhmātaḥ khoṭo bhavatyāśu śodhitaḥ kācaṭaṅkaṇaiḥ
yāvacchakrodayaprakhyo jāyate sa rasaḥ priye
vajrasattvaṃ ca gaganaṃ rasaṃ hema ca melayet
amaratvamavāpnoti vaktrasthena surādhipe
jārayitvā rasaṃ taddhi punastenaiva jārayet
koṭivedhī na saṃdeho vaktrasthaḥ khecaraṃ padam
vedhayettatpramāṇena dhātuṃ caiva śarīrakam
kārayedguṭikāṃ divyāṃ vajrasiddhena kāñcane
anena kramayogena yāvacchakyaṃ tu mārayet
tadbhasmasūtakaṃ devi sarvaroganibarhaṇam
hemnā ca sārayitvādau candrārkaṃ lepayettataḥ
dvātriṃśāṃśena hemārdhaṃ mātrikābhyadhikaṃ bhavet
badarāsthipramāṇena kārayedguṭikāṃ budhaḥ
yathā lohe tathā dehe kramate nānyathā kvacit
vajreṇa dvaṃdvitaṃ hema kāntaśulvakayojitam
rañjayet saptavārāṇi taṃ khoṭaṃ sūkṣmacūrṇitam
bhāvitaṃ strīrajasyeva guñjāpañcamitaṃ yutam
bhūrjapattre niveśyātha baddhvā vastreṇa poṭalīm
svedayeddevadeveśi yāvadbhavati golakam
lāṅgalī jīvakaścaiva mustāyuktendravāruṇī
eteṣāṃ nikṣipet piṇḍe vajragolaṃ tu veṣṭayet
mūṣāmadhye tu nikṣipya andhayitvā prayatnataḥ
bhūmau mūṣāṃ vinikṣipya puṭaṃ mūrdhni pradāpayet
anenaiva pradānena bandhameti mahārasaḥ
golakaṃ dhārayedvaktre varṣamekaṃ yadi priye
jīvet kalpasahasrāṇi yathā nāgo mahābalaḥ
varṣairdvādaśabhiḥ sākṣāt rudrarūpastu jāyate
gātrasya tasya prasvedāt aṣṭau lohāstu kāñcanam
vajrabhasma tathā sūtaṃ kāñcanena samanvitam
vaktrasthaṃ kurute yastu so 'bdāt palitavarjitaḥ
kṛṣṇābhrakasya sattvaṃ ca tāraṃ tāmraṃ ca hāṭakam
mākṣikaṃ kāntatīkṣṇaṃ ca samabhāgāni kārayet
andhamūṣāgataṃ dhmātaṃ khoṭo bhavati tatkṣaṇāt
taṃ khoṭaṃ sūkṣmacūrṇaṃ tu drutasūtena golakam
mṛtavajrasya bhāgaikaṃ bhāgāś catvāri golakam
mardayettaptakhallena bhasmībhavati sūtakaḥ
mārayedbhūdhare yantre saptasaṃkalikākramāt
guñjāmātraṃ tu tadbhasma madhvājyena tu lehayet
saṃvatsaraprayogeṇa hy ayutāyur bhavennaraḥ
valīpalitanirmukto mahābalaparākramaḥ
tadbhasmapalam ekaṃ tu palaikaṃ gandhakasya ca
andhamūṣāgataṃ dhmātaṃ khoṭo bhavati tatkṣaṇāt
jīvet kalpasahasrāṇi yathānaṅgo mahābalaḥ
tasya mūtrapurīṣeṇa lohānyaṣṭau ca kāñcanam
taṃ khoṭaṃ rañjayet paścāt vaṅgābhrakakapālinā
rañjayet saptavārāṇi bhavet kuṅkumasaṃnibham
hemnā saha samāvartya sāraṇātrayasāritam
sahasrāṃśena tenaiva sarvalohāni vedhayet
kṛṣṇābhrakasya sattvaṃ ca tāraṃ tāmraṃ ca hāṭakam
tīkṣṇaṃ ca baddhasūtaṃ ca mākṣikaṃ ca samanvitam
andhamūṣāgataṃ dhmātaṃ khoṭo bhavati tatkṣaṇāt
hemnā saha samāvartya sāraṇātrayasāritam
śatāṃśena tu tenaiva śulvavedhaṃ pradāpayet
jāyate kanakaṃ divyaṃ devābharaṇabhūṣaṇam
baddhasūtasya bhāgaikaṃ bhāgaikaṃ pannagasya ca
hāṭakasya ca bhāgaikaṃ bhāgaikaṃ cābhrakāntayoḥ
ekīkṛtya tu taddhāmyaṃ rase jīrṇe tu jārayet
śatāṃśena tu tenaiva śulvavedhaṃ pradāpayet
baddhasūtasya bhāgaikaṃ bhāgaikaṃ kuṭilasya ca
andhamūṣāgataṃ dhmātaṃ khoṭo bhavati tatkṣaṇāt
tasya khoṭasya bhāgaikaṃ bhāgaikaṃ gandhakasya ca
andhamūṣāgataṃ dhmātaṃ yāvadvaṅgāvaśeṣitam
anena kramayogena vaṅgaṃ nirvāpya ṣaḍguṇam
anena kramayogena vahennāgaṃ ca ṣaḍguṇam
tadrasaṃ rañjayetpaścāt tīkṣṇaśulvakapālinā
rañjayet tat prayatnena yāvat kuṅkumasaṃnibham
hemnā saha samāvartya sāraṇātrayasāritam
śatāṃśe vedhayet śulvaṃ divyaṃ hema prajāyate
punaranyaṃ pravakṣyāmi dravasaṃskāramuttamam
rañjayet śuddhakanakaṃ tīkṣṇaśulvakapālinā
pakvabījasya bhāgaikaṃ bhāgaikaṃ drutasūtakam
mardayenmadhyamāmlena golakaṃ bhavati kṣaṇāt
mṛtavajrasya bhāgaikaṃ bhāgāś catvāri golakam
mardayet taptakhallena bhasmībhavati sūtakam
mārayedbhūdhare yantre saptasaṃkalikākramāt
tadbhasma tu punaḥ paścāt madhyamāmlena mardayet
puṭaṃ dadyāt prayatnena ṣaṣṭyādhikaśatatrayam
tadbhasma jāyate divyaṃ sindūrāruṇasaṃnibham
tenaiva vedhayettāraṃ sahasrāṃśena kāñcanam
mṛtavajrasya bhāgaikaṃ bhāgāḥ ṣoḍaśa sūtakam
devadālīśaṅkhapuṣpīrasena marditaṃ kramāt
mārayedbhūdhare yantre bhasmībhavati tatkṣaṇāt
phūtkārāṇāṃ sahasreṇa dhāmyamāno na gacchati
īdṛśaṃ bhasmasūtaṃ ca dehe lohe ca yojayet
tadbhasmapalamekaṃ tu palamekaṃ tu gandhakam
andhamūṣāgataṃ dhmātaṃ khoṭo bhavati tatkṣaṇāt
taṃ khoṭaṃ rañjayet paścāt kāpālikramayogataḥ
sāraṇātrayayogeṇa śulvavedhaṃ pradāpayet
bhasmasūtapalaikaṃ ca palaikaṃ pannagasya ca
puṭena jāyeta bhasma sindūrāruṇasaṃnibham
tadbhasma tu punaḥ paścād gopittena tu mardayet
tāmrapātreṇa tat kṛtvā mardayellohamuṣṭinā
mṛdvagninā tataḥ pācyaṃ yāvannāgena melanam
tadbhasmabhāgamekaṃ tu bhāgaikaṃ hemagolakam
ekīkṛtyātha saṃmardya krāmaṇena sahaikataḥ
tārāriṣṭaṃ tu tenaiva sahasrāṃśena kāñcanam
anena kramayogeṇa vaṅgabhasma prajāyate
sahasrāṃśena tenaiva śulvavedhaṃ pradāpayet
tacchulvaṃ jāyate tāraṃ śaṅkhakundendusaṃnibham
śvetābhrakasya sattvaṃ ca kāntākāntaṃ tathāyasam
vaṅgaṃ tāraṃ tathā śvetaṃ vaikrāntaṃ ca kadambakam
andhamūṣāgataṃ dhmātaṃ khoṭaṃ kundendusaṃnibham
taṃ khoṭaṃ sūkṣmacūrṇaṃ tu drutasūtena golakam
mṛtavajrasya bhāgaikaṃ bhāgāś catvāri golakam
mardayettaptakhallena bhasmībhavati sūtakaḥ
mārayedbhūdhare yantre saptasaṃkalikākramāt
tataśca jāyate bhasma śaṅkhakundendusaṃnibham
tadbhasma palamekaṃ tu palamekaṃ tu gandhakam
andhamūṣāgataṃ dhmātaṃ khoṭo bhavati tatkṣaṇāt
tāreṇa ca samāvartya sāraṇātrayasāritam
sahasrāṃśena tenaiva śulvavedhaṃ pradāpayet
tīkṣṇasūtapalānyaṣṭau drutasūtapalāṣṭakam
mardayettaptakhallena kuṣṭhachallīrasena ca
tatkṣaṇājjāyate piṇḍaṃ tīkṣṇena saha golakam
mardayettaptakhallena bhasmībhavati tatkṣaṇāt
mārayedbhūdhare yantre saptasaṃkalikākramāt
ṣoḍaśāṃśena tenaiva vaṅgavedhaṃ pradāpayet
tadbhasmapalamekaṃ tu palaikaṃ gandhakasya ca
andhamūṣāgataṃ dhmātaṃ khoṭo bhavati tatkṣaṇāt
tasya khoṭasya bhāgaṃ ca tīkṣṇacūrṇaṃ ca tatsamam
dvau bhāgau drutasūtasya sarvam ekatra mardayet
taptakhalle tu saṃmardya golako bhavati kṣaṇāt
mārayedbhūdhare yantre saptasaṃkalikākramāt
tat sarvaṃ jāyate bhasma śaṅkhakundendusaṃnibham
tadbhasma kārayet khoṭaṃ tīkṣṇena dvaṃdvitaṃ saha
anena kramayogeṇa saptasaṃkalikākramāt
tadbhasma jārayet paścāt sāraṇātrayasāritam
lakṣāṃśena tu tenaiva vaṅgavedhaṃ pradāpayet
bhasmasūtapalaikaṃ tu śuddhaṃ vaṅgaṃ pralepayet
mardayedāyase pātre vaṅgaṃ tu mriyate kṣaṇāt
dvipalaṃ mṛtavaṅgasya tāracūrṇapaladvayam
dvipalaṃ gandhakaṃ dadyāt palaikaṃ ṭaṅkaṇasya ca
andhamūṣāgataṃ dhmātaṃ khoṭo bhavati tatkṣaṇāt
palaikaṃ khoṭacūrṇasya palaikaṃ drutasūtakam
mardayenmātuluṅgāmlaiḥ golako bhavati kṣaṇāt
ṣoḍaśāṃśena tenaiva śulvavedhaṃ pradāpayet
vaṅgasthāne dadennāgaṃ tārasthāne tu kāñcanam
pūrvavat kramayogeṇa rasaṃ khoṭaṃ tu kārayet
taṃ khoṭaṃ sūkṣmacūrṇaṃ tu drutasūtena golakam
ṣoḍaśāṃśena tenaiva tārāriṣṭaṃ tu vedhayet
mṛtavaṅgapalaikaṃ tu palaikaṃ sūtakasya ca
sattvacūrṇapalaikaṃ tu trayamekatra melayet
mardayenmātuluṅgāmlaiḥ golako bhavati kṣaṇāt
mṛtavajrasya bhāgaikaṃ bhāgāś catvāri golakam
ekatra mardayet khalle oṣadhīdravasaṃyutam
mārayedbhūdhare yantre puṭānāṃ saptakena tu
tat sarvaṃ jāyate bhasma vajrasyaiva prabhāvataḥ
sāmudraṃ triphalaṃ devi bhasmamadhye pradāpayet
ekīkṛtyātha saṃmardya vajrīkṣīre dinatrayam
viśvāmitrakapālasthaṃ puṭaṃ dadyāttu bhūdhare
tat sarvaṃ jāyate bhasma śaṅkhakundendusaṃnibham
tenaiva yavamātreṇa vaṅgaṃ stambhayati kṣaṇāt
vaṅgaṃ tāraṃ tathā sattvaṃ samasūtena golakam
anena kramayogeṇa mārayecca pṛthak pṛthak
tat sarvaṃ jāyate bhasma vajrasyaiva prabhāvataḥ
bhasmasūtapalaikaṃ ca vaṅgabhasmapaladvayam
dve pale mṛtatārasya sattvabhasmapaladvayam
śaṅkhacūrṇapalaṃ pañca sāmudrasya palāṣṭakam
ṭaṅkaṇasya palānyaṣṭau sarvam ekatra mardayet
vajrīkṣīreṇa saṃpeṣya puṭaṃ dadyāccaturdaśa
eṣa siddharasaḥ sākṣāt durlabhastridaśairapi
vaṅgaṃ tu drāvayet paścāt bhāṇḍe caiva tu mṛnmaye
siddhaṃ bhasma bhavellohaśalākena ca cālayet
vāpayecca prayatnena yāvat kaṭhinatāṃ vrajet
andhamūṣāgataṃ dhmātaṃ tāraṃ bhavati śobhanam
kadācit puṭite tāre punarvaṅgaṃ pradāpayet
pattre dāhe kaṣe chede tattāraṃ śāśvataṃ bhavet
stambhitaṃ tattu golaṃ ca ṣoḍaśāṃśasamanvitam
mṛtavajrasya bhāgaikam ekatraiva tu mardayet
devadālī śaṅkhapuṣpī tadrasena tu mardayet
mārayedbhūdhare yantre puṭānāṃ saptakena tu
tadbhasma tu punaḥ paścāt dīpayantreṇa pācayet
bhasmasūtapalaikaṃ ca śvetābhrakapaladvayam
śaṅkhacūrṇapalaikaṃ tu palaikaṃ ṭaṅkaṇasya ca
ekīkṛtyātha tat sarvaṃ vajrīkṣīreṇa peṣayet
āraṇyopalakaiḥ paścāt puṭaṃ dadyāccaturdaśa
raso'yaṃ yavamātreṇa vaṅgaṃ stambhayati kṣaṇāt
kṛṣṇābhrakapalaikaṃ tu dve pale mṛtasūtakam
gandhakasya palaṃ caikam ekīkṛtyātha mardayet
mardyamānaṃ prayatnena golakaṃ bhavati kṣaṇāt
mṛtavajrasya bhāgaikaṃ caturbhāgaṃ ca golakam
mardayet praharaikaṃ tu bhasmībhavati sūtakaḥ
āraṇyagomayenaiva puṭaṃ dadyāttu bhūdhare
anena kramayogeṇa saptasaṃkalikāṃ kuru
śatāṃśena tu tenaiva nāgavedhaṃ pradāpayet
taṃ khoṭaṃ rañjayet paścāt śulvābhrakakapālinā
punastaṃ rañjayet paścāt tīkṣṇaśulvakapālinā
punastaṃ rañjayet paścāt nāgābhrākakapālinā
hemnā saha samāvartya sāraṇātrayasāritam
sahasrāṃśena tenaiva śulvavedhaṃ pradāpayet
jāyate kanakaṃ divyaṃ devābharaṇamuttamam
vajrabhasma snuhīkṣīre puṭitaṃ daśabhiḥ puṭaiḥ
tattulyaṃ mardayet sūtaṃ devadālyā rasaiḥ puṭet
tattulyaṃ ca puṭettīkṣṇaṃ triphalāyā rasena tu
tattulyaṃ puṭayennāgamahimārāṭarūṣakaiḥ
hemavarṇapradaṃ taddhi viṃśatyaṃśena yojitam
catuḥṣaṣṭyaṃśakenedaṃ śuddhatāraṃ ca rañjayet
aṣṭamāṃśena tenaiva nāgapattrāṇi lepayet
puṭayenmārayennāgaṃ sindūrāruṇasaṃnibham
tattulyaṃ mārayeddhema kāñcanārarase puṭet
tattulyaṃ mārayecchulvaṃ gṛhakanyārasena ca
paścādamlena puṭayed yāvat sindūrasaṃnibham
candrārkaṃ rañjayettena śatāṃśena tu vedhayet
sabījaṃ bījavarjaṃ vā vajreṇa saha sūtakam
tadbhasma mardayet paścāt svarṇapattrarasena tu
tenaiva vedhayecchulvaṃ śulvaṃ tāre tu yojayet
vajreṇa dvaṃdvayeddhema hemnā ca dvaṃdvayedrasam
rasena dvaṃdvayeddehaṃ sa deho hy ajarāmaraḥ
kadalīkandasauvīraṃ kaṇṭakārīrasaplutam
krāmaṇaṃ sarvadhātūnāṃ sarvadvaṃdveṣu melanam
timirasya tu pañcāṅgaṃ mārjārībījasaṃyutam
ekīkṛtyātha saṃmardya vajraṃ tenaiva vedhayet
vajramūṣāgataṃ dhmātaṃ hemadvaṃdvaṃ tu kārayet
kāntapāṣāṇacūrṇaṃ tu bhūlatā rāmaṭhaṃ madhu
guñjāṭaṅkaṇakācaṃ ca karkaṭāsthi snuhīpayaḥ
etat sarvaṃ samaṃ yojyaṃ strīstanyena ca mardayet
mūṣālepagataṃ prānte vajramelāpakaḥ sukhī
haṭhāgnau vajramūṣāyāṃ dṛḍhavajrā milanti ca
susūkṣmā rajakā bhūtvā hy ekībhāvaṃ vrajanti te
kācaṭaṅkaṇayogena dhmātaḥ śuddhimavāpnuyāt
bahubhiścaiva mūṣābhistejaḥpuñjo 'bhijāyate
mṛtavajrasya bhāgaikaṃ bhāgāḥ ṣoḍaśa hāṭakam
śvetakācasya cūrṇaṃ tu bhāgān ṣoḍaśa dāpayet
andhamūṣāgataṃ dhmātaṃ vajrabandhaṃ tu kārayet
anena kramayogeṇa saptavārāṃśca dāpayet
milate tatkṣaṇaṃ vajraṃ hemnā tu salilaṃ yathā
cūrṇe narakapālasya mṛtavajraṃ tu dāpayet
andhamūṣāgataṃ dhmātaṃ hemnā milati tatkṣaṇāt
bhṛṅgapakṣaṃ nṛkeśaṃ ca mṛtakāntaṃ saṭaṅkaṇam
bālavatsapurīṣaṃ ca strīstanyena ca peṣayet
mūṣālepaṃ tataḥ kṛtvā vajre hema ca dāpayet
andhamūṣāgataṃ dhmātaṃ vajraṃ milati nānyathā
kāntaṃ vajraṃ tathā guñjā gandhakaṃ ca catuṣṭayam
stanakṣīreṇa piṣṭaṃ tu mūṣālepaṃ tu kārayet
andhamūṣāgataṃ dhmātaṃ vajraṃ milati tatkṣaṇāt
kṣīreṇottaravāruṇyā mṛtavajraṃ tu bhāvayet
hemapiṣṭikayā madhye vajraṃ tatraiva nikṣipet
veṣṭayedbhūrjapattreṇa bahirvastreṇa veṣṭayet
dhānyamadhye tu saṃsthāpyaṃ pakṣamekaṃ nirantaram
uddhṛtaṃ tat prayatnena vajrabandhaṃ tu kārayet
drutā vajrāstu tenaiva melanīyāstu pārvati
drutabandhaḥ sa vijñeyaḥ śatasāhasravedhakaḥ
ratnānāṃ tu tathā sarvān vedhayitvā yathāvidhi
śatasāhasravedhī ca dehasiddhipradāyakaḥ
musalī citrakaṃ vandhyākarkoṭī kandapadminī
kañcukī nīlasindūrī vāsā nāgabalā tathā
kāṃsyapātre rasāścāsāṃ ratnānāṃ drutayastathā
ātape dhārayitvā tu adhaḥ kuryādathānalam
oṣadhīnāṃ rasaṃ kṛtvā svacchaṃ kṛtvā punaḥ punaḥ
yāmamātraṃ ca gharme tu drutirmilati vai rasam
na teṣāṃ krāmaṇaṃ śakyaṃ vaktuṃ varṣaśatairapi
saindhavaṃ nimbapattrāṇi vākucī veṣṭitā nale
drutābhrasya rasenaiva melanaṃ paramaṃ matam
vajraṃ dvaṃdvanamīśāni vajreṇa rasamāraṇam
sabījaṃ māraṇaṃ proktaṃ khoṭabandhanameva ca
tanmamācakṣva deveśi kimanyacchrotumicchasi
śrīdevyuvāca
mahārasairuparasairlohaiśca parameśvara
ājñāpaya samastaṃ tu rasarājasya bandhanam
śrībhairava uvāca
vaikrāntasya tu bhāgaikaṃ cāṣṭabhāgaṃ tu sūtakam
kanakasya tu saptāṃśaṃ dvipadīrasaṭaṅkaṇam
naṣṭapiṣṭaṃ ca śuṣkaṃ ca dhmātaṃ khoṭo bhavet priye
sauvīraṃ ṭaṅkaṇaṃ kācaṃ dattvā dattvā tu śodhayet
samahemni samāvartya sūtaṃ mūṣāgataṃ tataḥ
samāṃśabhakṣaṇaṃ taṃ tu śuddhasūtena kārayet
vaikrāntaṃ ṣoḍaśāṃśena pūrvayogena dhāmayet
daśasaṃkalikāyogāt vedho daśaguṇottaraḥ
saptasaṃkalikāyogo vedho daśaguṇottaraḥ
vaikrānto vajravat jñeyo nātra kāryā vicāraṇā
punaranyaṃ pravakṣyāmi prayogaṃ bhuvi durlabham
vaikrāntasattvaṃ deveśi pāradena samanvitam
jāritaṃ samahemnā tu śilābhāṇḍe nidhāpayet
māsamātroṣitaṃ bhūmau samuddhṛtya prayatnataḥ
eṣa devi raso divyo dehadravyakaro bhavet
vaikrāntakāstu ye kecit triphalāyā rasena ca
bhūmyāmalakasāreṇa vasuhaṭṭarasena ca
ekaikaṃ devi saptāhaṃ sveditā marditāstathā
sudhmātā mūkamūṣāyāṃ khoṭo bhavati cākṣayaḥ
kāntaṃ rūpyaṃ sakanakaṃ pāradaṃ caiva yojayet
śulvaṃ tṛtīyabhāgaṃ tu srotoñjanasamanvitam
tat dhmātaṃ khoṭatāṃ yāti dehalohakaraṃ bhavet
śvetavaikrāntacūrṇaṃ tu hayamūtreṇa mardayet
ādau susvinnam ādāya pale palaśataṃ kṣipet
tārasya jāyate bhasma viśuddhasphaṭikākṛti
tadbhasma melayet sūte samabhāge vicakṣaṇaḥ
cārayet rajataṃ sūte hayamūtreṇa mardayet
puṭayedandhamūṣāyāṃ krameṇa mṛduvahninā
krāmaṇena samāyuktaṃ mūṣāmadhye vicakṣaṇaḥ
ahorātraṃ trirātraṃ vā bhavedagnisaho rasaḥ
sparśanāt sarvalohāni rajataṃ ca kariṣyati
bhakṣite vakṣyamāṇena jarādāridranāśanam
raktasya vakṣyate karma jarādāridranāśanam
saptadhā bhāvayettasya vyāghrīkandāmbhasā rajaḥ
palaṃ tasya palaṃ hemnaḥ palaṃ śuddharasasya ca
śuddhaṃ bhasma bhavet sarvaṃ punarhemaśataṃ kṣipet
tadbhasma jāyate kṣipraṃ śuddhahemasamaprabham
tadbhasma rasarāje tu punarhemnā ca melayet
bhavedagnisaho devi tato rasavaro bhavet
sparśavedhī bhavet sūtaḥ koṭivedhī mahārasaḥ
raktavaikrāntasattvaṃ ca hemnā tu saha melayet
samaṃ taṃ jārayet sūtaṃ sārayitvā samena tu
sahasrāṃśena lohāni vedhayennātra saṃśayaḥ
kṛṣṇavaikrāntabhāgaikaṃ śuddhasūtapalāṃśakam
ekatra mardayet khalle cūrṇaṃ ca bhavati dvayam
asya cūrṇasya bhāgaikaṃ hemabhāgasahasrakam
ekatra mardayet tāvad yāvadbhasma tu jāyate
dhamettaccāndhamūṣāyāṃ yāvat khoṭo bhaviṣyati
samāṃśabhakṣaṇaṃ tasya śuddhasūtaṃ tu kārayet
vedhayet sarvalohāni sparśamātreṇa pārvati
taccūrṇam abhrakaṃ caiva rasena saha mardayet
ekatra mardayet tāvad yāvad bhasma prajāyate
dhamettad andhamūṣāyāṃ yāvat khoṭo bhaviṣyati
samāṃśaṃ bhakṣaṇaṃ tasya piṣṭikāṃ kārayed budhaḥ
vedhayet sarvalohāni sparśamātreṇa hematā
taccūrṇam abhrakaṃ caiva rasena saha mardayet
svedayejjārayeccaiva tato vahnisaho bhavet
sa rasaḥ sāritaścaiva sarvalohāni vidhyati
pītavarṇe'pi vaikrānte raktakṛṣṇavidhir mataḥ
pītavaikrāntacūrṇaṃ tu hemacūrṇasamanvitam
pītābhrakasya cūrṇena melayitvā mahārasaḥ
svedito marditaścaiva māsādagnisaho rasaḥ
śvetaṃ pītaṃ tathā kṛṣṇaṃ raktavarṇaṃ tathaiva ca
evaṃ caturvidhā varṇā vaikrānte varavarṇini
vajrasthāne tu vaikrānto melanaṃ paramaṃ matam
dehalohakaro yaśca pārado lauhavat priye
nīlavarṇastu vaikrānto mriyate rasasaṃyutaḥ
kṛṣṇābhrakeṇa sahitaṃ madhusarpiryutaṃ ca yat
bhakṣayenmaṇḍalaṃ devi jīveccandrārkatārakam
yasya yasya hi yo yogaḥ tasya tasya prayogataḥ
melayitvā rasaṃ guñjāmānaṃ trimadhusaṃyutam
pathyaṃ kṣīrājyaśālyannaṃ bhojyamanyacca varjayet
ekānte mañcikāmadhye nirvāsaḥ saṃsthito naraḥ
rasamṛtyuṃjayo mantraḥ sadā japyo hṛdantare
paśūnāṃ vimukhastatra strīṇāṃ caiva na darśanam
bhasmoddhūlitasarvāṅgo mantradhyānaparāyaṇaḥ
vatsaraṃ kramate martyastasya siddhirna saṃśayaḥ
vaikrāntasattvasaṃyuktaṃ luṅgāmle mardayedrasam
tāpayet koṣṇatāpena jalena paripūrayet
sattvaṃ sūtaṃ ca saṃmiśrya dhamet syād rasabandhanam
baddhaṃ rasaṃ mukhe kṣiptvā bhūmichidrāṇi paśyati
niṣkamekaṃ ca vaikrāntam aśvamūtreṇa mardayet
dinamekamidaṃ devi mardayitvā mṛto bhavet
caturdinamidaṃ kṛtvā samaṃ sūtaṃ samānayet
mardanaṃ svedanaṃ caiva pūrvavacchuddhamānasaḥ
saptadvaṃdvanamekaikaṃ saptāṣṭamapalaṃ bhavet
mardayenmātuluṅgāmlaiḥ catuḥṣaṣṭipuṭaṃ dadet
udayāruṇasaṃkāśaḥ sarvalohāni vedhayet
kṛṣṇābhrakasya sattvaṃ ca rasaṃ hemasamaṃ bhavet
nikṣipya vajramūṣāyāṃ dhamitvā khoṭatāṃ nayet
baddhaṃ rasaṃ mukhe kṣiptvā hy ajarāmaratāṃ vrajet
tenaiva bhasma saṃmiśrya kṛṣṇābhrakasamaṃ bhavet
śalyāviśalyāmūlasya vāriṇā mardayeddinam
bhramarāyantramadhyasthaṃ puṭaṃ saptadinaṃ bhavet
tacchuddhaṃ bhasma sevyaṃ syāt guñjāmānaṃ tu maṇḍalam
ekādyaṃ pañcamaṃ madhyaṃ punarekaṃ praśasyate
pūrvavadbandhanāddevi koṭivedhī mahārasaḥ
raktavarṇamayaskāntaṃ lākṣārasasamaprabham
bhinnaṃ strīraktasaṃkāśaṃ taccūrṇaṃ sūtasaṃyutam
mardayecchāgaraktena dhmātaṃ khoṭo bhavet priye
sa sūtaḥ śatavedhī tu sarvavyādhiharo bhavet
guṭikāṃ dhārayedvaktre jīvedvarṣasahasrakam
pītavarṇamayaskāntaṃ bhinnaṃ hemasamaprabham
vedhayet sarvalohāni sparśamātreṇa sundari
lāṅgalī karavīraṃ ca citrakaṃ girikarṇikā
strīstanyaṃ ṭaṅkasauvīraṃ mūṣālepaṃ tu kārayet
capalāddviguṇaṃ sūtaṃ sūtāddviguṇakāñcanam
naṣṭapiṣṭaṃ tu tat kuryāt andhamūṣāgataṃ dhamet
tatra sthito rasendro'yaṃ khoṭo bhavati śobhanaḥ
śatāṃśaṃ vedhayennāgaṃ guñjāvarṇastu jāyate
tena nāgaśatāṃśena śulvaṃ raktanibhaṃ bhavet
tena śulvaśatāṃśena tāraṃ vidhyati kāñcanam
capalasya tu ṣaḍbhāgāḥ tārabhāgāstu sapta ca
aṣṭau kanakabhāgāstu nava bhāgā rasasya tu
triṃśadbhāgā militvā tu bhavanti suravandite
citrakaṃ karavīraṃ ca lāṅgalī gṛdhraviṭ tathā
marditaṃ mātuluṅgāmle mūṣālepaṃ tu kārayet
andhayitvā dhameddevi khoṭo bhavati śobhanaḥ
tena khoṭaśatāṃśena viddho nāgo'ruṇo bhavet
tena nāgena viddhaṃ tu śulvaṃ guñjānibhaṃ bhavet
tena śulvena tāraṃ tu viddhaṃ bhavati kāñcanam
hemābhaṃ capalaṃ devi pādārdhena tu saṃyutam
pādena kanakaṃ dattvā kunaṭyā mardayet kṣaṇam
lāṅgalī citrakaṃ caiva strīstanyaṃ karavīrakam
gṛdhraviṣṭhā tathā sarvaṃ mūṣālepaṃ tu kārayet
tanmadhye tu sthitaṃ dhmātaṃ khoṭo bhavati śobhanaḥ
pūrvoktaṃ vedhayedetaṃ nirbījaṃ kanakaṃ bhavet
sutapte lohapātre ca kṣipecca palapūrṇakam
sabījaṃ pāradaṃ kṛtvā capalasya tu vāpayet
lākṣābho badhyate sūto gajeneva mahāgajaḥ
śuddhasūtapalaikaṃ tu palaikaṃ gandhakasya ca
ekīkṛtyātha saṃmardya dhuttūrasya rasena ca
bhāvayeccakrayogena bhasmībhavati sūtakam
andhamūṣāgataṃ dhmātaṃ khoṭo bhavati śobhanaḥ
sūtaṃ hema ca nāgaṃ ca candrārkau cāpi vedhayet
palaikaṃ śuddhasūtasya karṣaikaṃ gandhakasya ca
mardayet snigdhakhalle tu devadālīrasaplutam
mardayettu karāṅgulyā gandhapiṣṭistu jāyate
jambīrārdrarasenaiva dinamekaṃ tu mardayet
palāśamūlakvāthena mardayet tridinaṃ tataḥ
pañcadrāvakasaṃyuktāṃ vaṭikāṃ kārayet śubhām
palāśamūlakalkena vaṭikāṃ tāṃ pralepayet
dhamet khoṭo bhavecchvetaḥ kācaṭaṅkaṇayogataḥ
śodhayet tat prayatnena yāvannirmalatāṃ vrajet
tatkhoṭaṃ rañjayeddevi triguṇaṃ pannagaṃ tataḥ
śataśo rañjayet paścāt śuddhābhrakakapālinā
śulve tāre ca khoṭo'yaṃ sahasrāṃśena vedhakaḥ
gandhakena hate sūte mṛtalohāni vāhayet
punarhema samāvartya samāṃśaṃ bhakṣaṇaṃ kuru
jārite śulvatāre ca ghoṣaṃ vidhyati sūtakaḥ
rasaṃ hemasamaṃ kṛtvā piṣṭikārdhena gandhakam
dvipadīrajasā yuktaṃ mardayeṭṭaṅkaṇānvitam
naṣṭapiṣṭaṃ ca tat śulvaṃ dhmātaṃ khoṭo bhavettataḥ
sauvīraṃ ṭaṅkaṇaṃ kācaṃ dattvā dattvā tu śodhayet
akṣīṇo milate hemni samāvartastu jāyate
samāṃśaṃ bhakṣaṇaṃ hemni śuddhasūtena kārayet
naṣṭapiṣṭaṃ ca tacchulvaṃ dhmātaṃ khoṭo bhavettataḥ
dvipadīrajasā yuktaṃ mardayet ṭaṅkaṇānvitam
candrārkaṣoḍaśāṃśena viddhaṃ bhavati kāñcanam
hemārdhaṃ militaṃ tattu mātṛkāsamatāṃ vrajet
kuryāt saṃkalikāyogāt vedhaṃ daśaguṇottaram
yathā hemni tathā tāre'pyādibījāni yojayet
tṛtīyasaṃkalābaddhaṃ ṣaṭśatāṃśena vedhayet
caturguṇena tenaiva sahasrāṃśena kāñcanam
anena kramayogeṇa sapta saṃkalikā yadi
kurute kāñcanaṃ divyamaṣṭau lohāni sundari
taṃ punaścūrṇayitvā tu puṭedbhasma prajāyate
sarvavyādhiharo devi palaike tasya bhakṣite
dvipale brāhmamāyuṣyaṃ tripale vaiṣṇavaṃ bhavet
catuḥpale tu rudratvam īśaḥ pañcapale bhavet
ṣaṭpale bhakṣite devi sadāśivatanurbhavet
sūtakaṃ gandhakaṃ tāraṃ meṣavallīrasena ca
tridinaṃ mardayettīkṣṇaṃ vaṅgapādena melayet
andhamūṣāgataṃ dhmātaṃ vaṅgaṃ stambhayati kṣaṇāt
cūrṇitaṃ gandhakaṃ devi markaṭīrasabhāvitam
bhāvayecchatavārāṃstu jīvabhasma tu gacchati
dīpayenmṛnmaye pātre rasena saha saṃyutam
tāpayed ravitāpena markaṭīrasasaṃyutam
gandhakaṃ grasate sūtaḥ piṣṭikā bhavati kṣaṇāt
tilaparṇīrasenaiva gandhakaṃ bhāvayet priye
sapta vārāṃstu deveśi chāyāśuṣkaṃ punaḥ punaḥ
śodhitaṃ pātitaṃ sūtaṃ palaikapramitaṃ priye
mūṣāmadhye vinikṣipya narendrarasasaṃyutam
jārayedvālukāyantre bhāvitaṃ gandhakaṃ punaḥ
truṭitruṭi pradātavyaṃ gandhakaṃ ca punaḥ punaḥ
anena kramayogeṇa jāyate gandhapiṣṭikā
gandhapāṣāṇacūrṇaṃ tu kanakasya rasena tu
ekīkṛtya tathā khalle mardayitvā yathāvidhi
ātape sthāpayeddevi kanakasya rasena tat
bhāvayet saptavārāṃstu strīpuṣpeṇa tu saptadhā
śuddhasūtapalaikaṃ ca kharpare dāpayettataḥ
bhāvitaṃ gandhakaṃ dadyānnarapittena saṃyutam
dolayedravitāpena piṣṭikā bhavati kṣaṇāt
gandhakaṃ sūkṣmacūrṇaṃ tu caṇakāmlena bhairavi
bhāvayet saptavārāṃstu strīpuṣpena ca saptadhā
drutasūtakamadhye tu karpūraṃ gandhakaṃ samam
dāpayennikṣipedgoṣṭhe saptāhād gandhapiṣṭikā
kaṭukośātakībījaṃ caṇḍālīkandameva ca
stanakṣīreṇa saṃpeṣya piṣṭikāṃ tena lepayet
puṭayedbhūdhare yantre stambhate nātra saṃśayaḥ
hemasampuṭamadhye tu samāvartaṃ tu kārayet
aṣṭamāṃśena tenaiva nāgavedhaṃ pradāpayet
tannāgaṃ jāyate divyaṃ sindūrāruṇasaṃnibham
tannāgenāṣṭamāṃśena śulvavedhaṃ pradāpayet
ṣoḍaśāṃśena tenaiva tāravedhaṃ pradāpayet
tattāraṃ jāyate hema siddhayogeśvarīmatam
gandhapiṣṭipalaikaṃ tu nāgapiṣṭipalāṣṭakam
lepayennāgapattrāṇi chāyāyāṃ śoṣayettataḥ
āṭarūṣakapiṇḍena nāgapattrāṇi lepayet
āraṇyopalake devi dāpayecca puṭatrayam
tannāgaṃ mriyate divyaṃ sindūrāruṇasaṃnibham
tannāgapalamekaṃ tu śulvacūrṇapalāṣṭakam
vāsakasya rasenaiva praharaikaṃ tu mardayet
mārayet pātanāyantre śulvaṃ tanmriyate kṣaṇāt
ṣoḍaśāṃśena tenaiva tāravedhaṃ pradāpayet
jāyate kanakaṃ divyaṃ devābharaṇamuttamam
yā kācidgandhapiṣṭī tu ādau nāgaṃ tu mārayet
nāgaṃ tu vedhayecchulvaṃ śulvaṃ tāraṃ tu vedhayet
kanakaṃ jāyate divyaṃ siddhayoga udāhṛtaḥ
gandhakaṃ madhusaṃyuktaṃ harabījena marditam
bhūmisthaṃ māsaṣaṭkaṃ tu tāramāyāti kāñcanam
udvartanaṃ tu tenaiva kuṣṭharogasya nāśanam
ghṛtena saha saṃyuktaṃ vraṇarogavināśanam
saṃvatsaraprayogeṇa sahasrāyurbhavennaraḥ
śuddhasūtapalaikaṃ ca palaikaṃ tālakasya ca
ekīkṛtyātha saṃmardya unmattakarasena ca
mārayeccakrayantreṇa bhasmībhavati sūtakam
andhamūṣāgataṃ dhmātaṃ khoṭo bhavati śobhanaḥ
vaṅgaṃ tāraṃ ca śulvaṃ ca kramaśo vedhayedrasaḥ
śuddhavaṅgapalaikaṃ ca palaikaṃ sūtakasya ca
dvipalaṃ tālakaṃ caiva unmattarasamarditam
mārayet pātanāyantre dhamanāt khoṭatāṃ nayet
tālapiṣṭīpalaikaṃ tu palaikaṃ gandhakasya ca
dve pale śuddhasūtasya dinamekaṃ tu tena vai
ekīkṛtyātha saṃmardya unmattakarasena ca
mārayet pātanāyantre dhamanāt khoṭatāṃ nayet
śuddhanāgapalaikaṃ ca palaikaṃ sūtakasya ca
paladvayaṃ kunaṭyāśca sarvamekatra mardayet
mārayet pātanāyantre dhamanāt khoṭatāṃ nayet
hemapiṣṭipalaikaṃ tu palaikaṃ gandhakasya ca
ekīkṛtyātha saṃmardya dhuttūrakarasena ca
mārayet pātanāyantre dhamanāt khoṭatāṃ nayet
kṛṣṇābhrakasya sattvaṃ ca kāntaṃ tīkṣṇaṃ ca hāṭakam
śuddhaśulvaṃ ca tāraṃ ca mākṣikaṃ samabhāgikam
andhamūṣāgataṃ dhmātaṃ khoṭo bhavati tatkṣaṇāt
tatkhoṭapalamekaṃ tu palaikaṃ sūtakasya ca
paladvayaṃ kunaṭyāśca sarvamekatra mardayet
mārayet pātanāyantre dhamanāt khoṭatāṃ nayet
kṛṣṇābhrakapalaikaṃ tu rasakasya palaṃ tathā
sūtakasya palaikaṃ tu sarvamekīkṛtaṃ priye
unmattakarasenaiva mardayet praharadvayam
mardayeddinamekaṃ tu ṭaṅkaṇena samanvitam
guṭikāṃ kārayeddevi chāyāśuṣkāṃ tu kārayet
mahāvahnigataṃ dhmātaṃ khoṭo bhavati sūtakam
taṃ khoṭaṃ śodhayecchvetakācaṭaṅkaṇayogataḥ
hemnā saha samāvartya sāraṇātrayasāritam
sahasrāṃśena tenaiva śulvavedhaṃ pradāpayet
anena kramayogeṇa koṭivedhī bhavedrasaḥ
bījadvayaṃ palāśasya palamekaṃ tu sūtakam
jambīrāmlena saṃmardya chāyāśuṣkaṃ tu kārayet
tumbī ca meghanādā ca kākajaṅghā ca cūlikā
strīstanyena praliptāyāṃ mūṣāyāṃ ca vinikṣipet
dhamayet khadirāṅgāraiḥ khoṭo bhavati cākṣayaḥ
palāśatailaṃ saṃmardya yāvat syād rasapiṣṭikā
andhamūṣāgataṃ dhmātaṃ khoṭo bhavati tatkṣaṇāt
pūrvaśuddhena sūtena saha hemnā ca pārvati
golakaṃ kārayettena mardayitvā drutaṃ kṛtam
brahmavṛkṣasya bījāni kārpāsāsthi vibhītakam
yavaciñcā tu vandhyā ca rājikā ca samanvitam
sūkṣmapiṇḍīkṛtaṃ sarvaṃ tena liptvā tu golakam
puṭanaiḥ saptabhirdevi piṣṭikāstambhanaṃ bhavet
bṛhatpuṭaṃ tato dattvā mūṣāyāṃ tattu bhāvayet
samāvartaṃ tu taṃ sūtaṃ samahemnā niyojitam
śatāṃśena tu candrārkaṃ vedhayet suravandite
punastenaiva yogena piṣṭīstambhaṃ tu kārayet
sārayitvā tato hemnā vedhayecca sahasrakam
evaṃ lakṣāṇi koṭiṃ ca vedhayet kramayogataḥ
saptasaṃkalikād ūrdhvaṃ kṛtvā vaktre tu golakam
varṣeṇaikena sa bhavet valīpalitavarjitaḥ
cāṇḍālī rākṣasī caiva kuṇḍagolodbhavo rasaḥ
bījaṃ sūtaṃ ca vaikrāntaṃ mardayet praharatrayam
viśuddhaṃ golakaṃ kṛtvā mūkamūṣāgataṃ puṭet
khoṭastu jāyate devi sudhmātaḥ khadirāgninā
cāṇḍālīrākṣasīpuṣparasamadhvājyaṭaṅkaṇaiḥ
mahārasāṣṭamadhyaikam abhrakaṃ cāpi yojayet
nāgaṃ vaṅgaṃ samaṃ sūtaṃ hema tāramathāpi vā
abhrakaṃ drutisattvaṃ vā mardayet praharadvayam
chāyāśuṣkaṃ tato golaṃ mūkamūṣāgataṃ dhamet
dattvā laghupuṭaṃ devi khoṭo bhavati śobhanaḥ
rambhā vīrā snuhīkṣīraṃ kañcukī yavaciñcikā
vārāhī caiva gorambhā mīnākṣī kākamācikā
ebhir marditasūtasya punarjanma na vidyate
pūrvavat kramayogeṇa khoṭo bhavati śobhanaḥ
viṣṇukrāntā ca cakrāṅkā balā ca tulasī tathā
mahāsomāhivallī ca sūryāvartaśca sundari
ebhistu marditaḥ sūtaḥ pūrvavat khoṭatāṃ vrajet
mukhena grasate grāsaṃ jāraṇā tena sundari
rasonarājikāmūlair marditaṃ varavarṇini
divyauṣadhipuṭaṃ pācyaṃ rasakhoṭasya lakṣaṇam
etatte kathitaṃ guhyaṃ vijñeyaṃ rasavādibhiḥ
matprasādena deveśi tasya siddhirna saṃśayaḥ
snuhīkṣīraṃ sakāñjīkaṃ bījāni kanakasya ca
kañcukī lāṅgalī cendravāruṇī viṣamuṣṭikā
palāśamūlatoyaṃ ca mardayettena sūtakam
same hemni samaṃ sūtaṃ piṣṭikāṃ kārayedbudhaḥ
mahārasān piṣṭikārthaṃ mardayedauṣadhīrasaiḥ
yāmatrayaṃ mardayitvā golakaṃ kārayed budhaḥ
piṣṭikāṃ bandhayitvā tu gandhataile vipācayet
andhamūṣāgataṃ golaṃ chāyāśuṣkaṃ tu kārayet
tato laghupuṭaṃ dattvā khadirāgnau tu dhāmayet
khoṭastu jāyate hemni saha hemnā tu sārayet
akṣīṇo milate hemni samāvartaśca jāyate
bhakṣaṇādeva sūtasya divyadeho bhavennaraḥ
vedhayet sarvalohāni rañjitaḥ kramito rasaḥ
samāṃśabhakṣaṇaṃ sūtaṃ mardayedoṣadhīrasaiḥ
naṣṭapiṣṭaṃ tu taṃ kṛtvā pūrvayogena dhāmayet
khoṭastu jāyate divyaḥ ṣoḍaśāṃśena vedhayet
baddhaḥ saṃkalikāyogād vidhyed daśaguṇottaram
mṛgadūrvā candravallī pakvā ciñcā tathaiva ca
kokilā karavīraṃ ca bījaṃ conmattakasya ca
kākāṇḍīphalasaṃyuktaṃ mardayet surasundari
samahemni samaṃ sūtaṃ piṣṭikāṃ kārayed budhaḥ
athavā sārayitvā tu samena saha sūtakam
mahārasaṃ piṣṭikārthaṃ mardayedoṣadhīrasaiḥ
yāmatrayaṃ mardayitvā golakaṃ kārayettataḥ
andhamūṣāgataṃ golaṃ chāyāśuṣkaṃ tu kārayet
tato laghupuṭaṃ dattvā dhmātaḥ khoṭo bhavet priye
mṛgadūrvātamāsomarasaiḥ sūtakacāraṇam
mūlaistrayāṇāṃ lāṅgalyā rāmaṭhena ca hanyate
samena hemnā saṃyuktāṃ piṣṭikāṃ kārayed budhaḥ
atha tārakapiṣṭaṃ ca samasūtena kārayet
pūrvavat kramayogeṇa khoṭo bhavati śobhanaḥ
andhamūṣāgataṃ bhūmau svedayet kariṣāgninā
ahorātraṃ trirātraṃ vā cūrṇabandho bhavettataḥ
taccūrṇabandhaḥ kurute vedhaṃ daśaguṇottaram
śūlinīrasasūtaṃ ca srotoñjanasamanvitam
pūrvavat piṣṭikāyogāt khoṭo bhavati śobhanaḥ
srotoñjanaṃ satagaraṃ piṣṭitrayayutaṃ rasam
dhamayed vahnisaṃkṣiptaṃ sūtakaḥ sarvakarmakṛt
hemābhraṃ caiva tārābhraṃ śulvābhraṃ cābhratīkṣṇakam
vaṅgābhraṃ caiva nāgābhraṃ samasūtena vedhayet
yathālābhauṣadhīghṛṣṭaṃ mahārasasamanvitam
hemnā tāreṇa śulvena tīkṣṇavaṅgoragaistathā
ebhir vyastaiḥ samastairvā piṣṭīṃ kṛtvā same samām
mārayet pūrvavidhinā garbhayantre tuṣāgninā
samāṃśaṃ sūtakaṃ dattvā vāraṃ vāraṃ punaḥ punaḥ
jāyante vividhāḥ khoṭāḥ kāntabaddho mahārasaḥ
bhavet saṃkalikāyogāt vedho daśaguṇottaraḥ
khoṭaḥ poṭastathā bhasma dhūliḥ kalkaśca pañcamaḥ
ete nigalagolābhyāṃ sarvabandhaphalodayāḥ
śigrusarjabhavaṃ kṣāraṃ brahmabījāni gugguluḥ
saindhavaṃ dviguṇaṃ dattvā mardayitvā vicakṣaṇaḥ
piṣṭikāveṣṭanaṃ kṛtvā kalkenānena sundari
bilvapramāṇaṃ kṛtvā tu mūṣāmatidṛḍhāṃ śubhām
ūrdhvādho lavaṇaṃ dattvā mūṣāmadhye rasaṃ kṣipet
mūṣālepaḥ pradātavyo dagdhaśaṅkhādicūrṇakaḥ
mukhaṃ tasyā dṛḍhaṃ baddhvā loṇamṛttikayā punaḥ
kārayecca sudhālepaṃ chāyāśuṣkaṃ ca kārayet
ukto nigalabandho 'yaṃ putrasyāpi na kathyate
tuṣakarṣāgninā bhūmau mṛdusvedaṃ tu kārayet
ahorātrapramāṇena puṭaṃ dattvā prayatnataḥ
evaṃ mūṣā maheśāni rasasya khoṭatāṃ nayet
sudhmātaḥ khadirāṅgāraiḥ rasendraḥ khoṭatāṃ vrajet
sauvīraṃ ṭaṅkaṇaṃ kācaṃ dattvā khoṭaṃ tu śodhayet
akṣīṇo milate hemni samāvartastu jāyate
samāṃśabhakṣaṇaṃ taṃ tu śuddhasūtena kārayet
dhamayet pūrvayogena rasendraṃ khoṭatāṃ nayet
bhavet saṃkalikāyogād vedho daśaguṇottaraḥ
palāśabījaniryāsaṃ kokilonmattavāruṇi
śūlinīrasasaṃyuktaṃ peṣayet saindhavānvitam
piṣṭikāveṣṭanaṃ kṛtvā nigalena tu bandhayet
mūṣāyāṃ nigalo devi lepitaḥ śivaśāsanāt
rasasya pariṇāmāya mahadagnisthito bhavet
abhrakasya tu pattreṇa vajrārkakṣīrasindhunā
tāpyena lohakiṭṭena sikatāmṛnmayena ca
ebhistu nigalairbaddhaḥ pāradīyo mahārasaḥ
nātikrāmati maryādāṃ velāmiva mahodadhiḥ
tailārkakṣīravārāhīlāṅgalyo nigalottamaḥ
kākaviḍ brahmabījāni lāṅgalī nigalo varaḥ
vākucī brahmabījāni karkaṭāsthīni sundari
sāmudraṃ sāmbaraṃ caiva lavaṇaṃ nigalottamaḥ
snuhyarkasambhavaṃ kṣīraṃ brahmabījāni kokilā
karakasya tu bījāni lohāṣṭāṃśena mardayet
nigalo'nyastu gojihvāmūlāni strīrajo'paraḥ
vākucī brahmabījāni snuhyarkakṣīrasaindhavam
jvālinī kākaviṣṭhā ca praśasto nigalottamaḥ
lavaṇaṃ ṭaṅkaṇaṃ kṣāraṃ śilā tālakagandhakam
tathāmlavetasaṃ tāpyaṃ hiṅgulaṃ samabhāgikam
snuhyarkapayasā yuktaṃ peṣayennigalottamam
piṣṭikāṃ veṣṭayedeṣāmekena nigalena tu
lohamūṣāgataṃ prāgvat khoṭaṃ kṛtvā tu vedhayet
dvitīyaṃ golakaṃ vakṣye piṣṭikāstambhamuttamam
dvipadīrajamūtrāṇi saindhavābhraṃ ca gugguluḥ
piṣṭīṃ saṃveṣṭya kalkena mṛdā tu punaraṣṭadhā
tuṣakarṣāgninā bhūmau mṛdusvedaṃ tu kārayet
ahorātraṃ trirātraṃ vā pūrvavat khoṭatāṃ nayet
vākucī brahmabījāni gaganaṃ vimalaṃ maṇim
sauvarcalaṃ saindhavaṃ ca ṭaṅkaṇaṃ gugguluṃ tathā
dvipadīrajasā mūtraṃ suślakṣṇaṃ tacca mardayet
piṣṭīṃ saṃveṣṭya kalkena pūrvavat khoṭatāṃ nayet
viṣabījaṃ brahmabījaṃ bījāni kanakasya ca
mūlāni yavaciñcāyāḥ lāṅgalī cendravāruṇī
kokilārkasnuhīkṣīraṃ saindhavābhrakaguggulu
piṣṭīṃ saṃveṣṭya kalkena pūrvavat khoṭatāṃ nayet
lāṅgalī brahmabījāni viṣṭhā kākasya gugguluḥ
śvetāśvamāramūlāni mūlaṃ kanakavāruṇī
tailaṃ saindhavasaṃyuktaṃ mardayet tadvicakṣaṇaḥ
piṣṭīṃ saṃveṣṭya kalkena pūrvavat khoṭatāṃ nayet
vākucī brahmabījāni jīrakadvayaguggulu
saindhavābhraṃ kulīrāsthi ṭaṅkaṇaṃ jvālinīrasaḥ
piṣṭīṃ saṃveṣṭya kalkena mṛdā tu punaraṣṭadhā
tuṣakarṣāgninā bhūmau mṛdusvedaṃ tu kārayet
ahorātraṃ trirātraṃ vā rasendraṃ khoṭatāṃ nayet
daśasaṃkalikāyogāt śabdavedhī mahārasaḥ
śaṃkarasya dvibhāgaṃ tu pāradasya trayaṃ tathā
piṣṭikāṃ kārayettena taptakhalle tu kāñjike
pūrvavannigalopetaṃ khoṭaṃ kṛtvā tu vedhayet
daśasaṃkalikāyogāt śabdavedhī mahārasaḥ
baddhasūtakarājendraśilāgandhakamākṣikaiḥ
kāntapāṣāṇacūrṇena bhūlatābhiḥ samanvitaḥ
dhmāto mūṣāgataścaiva raso'yaṃ suravandite
rasāṃścoparasān lohān ratnāni ca maṇīṃstathā
prakāśamūṣāgarbhe ca grasate vaḍavānalaḥ
mākṣikaṃ daradaṃ caiva gandhakaṃ ca manaḥśilā
rājāvartaṃ pravālaṃ ca kaṅkuṣṭhaṃ tutthakaṃ tathā
pītaraktagaṇair bhāvyaṃ kaṅguṇītailamiśritam
khoṭaṃ haṇḍikayā pakvaṃ drutaṃ hi nalike kṣipet
haṇḍyāṃ tu sikatāṃ dattvā trirātramapi dhāmayet
āranālena tat svinnaṃ dolāyāṃ dhṛtameva ca
evaṃ saṃrañjitaḥ sūtaḥ śarīradhanakṛd bhavet
udghāṭaḥ paramaḥ proktaḥ sarvakarmahitaḥ paraḥ
chattrī pataṃgī durdrāvī durmelī naiva jāyate
varṇānyatvaṃ ca kurute sphoṭayedvaravarṇini
bandhamevaṃ drutaṃ kṛtvā kurute vajrajāraṇam
tanmamācakṣva deveśi kimanyacchrotum icchasi
śrīdevyuvāca
baddhasya rasarājasya kathaṃ drāvaṇamīśvara
vajrādijāraṇaṃ cāpi kathamājñāpaya prabho
śrībhairava uvāca
taṃ khoṭaṃ sūkṣmacūrṇaṃ tu strīrajobhistu bhāvayet
punarnavā ca mīnākṣī rambhākandaḥ striyorajaḥ
maṇimanthaṃ śilādhātuṃ sarvamekatra peṣayet
kalkenānena saṃchannamāroṭarasasaṃyutam
taṃ rasaṃ bhūrjapattre tu baddhvā poṭalikāṃ tataḥ
dolāyantre sureśāni svedayeddivasatrayam
anena kramayogeṇa mṛtaḥ sūto bhaveddrutaḥ
ārdrakaṃ mūlakaṃ śuṇṭhī laśunaṃ hiṅgu mākṣikam
trikṣāraṃ pañcalavaṇaṃ kāṅkṣī kāsīsagandhakam
amlavargasamāyuktaṃ golakaṃ kārayet priye
tasya madhyagatā piṣṭī dolāyāṃ svedanena tu
dravate nātra saṃdeho drutaṃ jārayate rasam
baddhaṃ mahārasaṃ devi drāvayet pādayogataḥ
drutapāde tato deyaṃ drāvayitvā punardravet
evaṃ baddhaṃ drutaṃ kṛtvā samadvitriguṇādikam
tasmin drute jāraṇā ca kartavyā karmavedibhiḥ
kukkuṭīkandamārjārī uccaṭāpīśvarī tathā
kṣīrakañcukayā yuktaṃ sveditaṃ ca drutaṃ rasam
drutaṃ dolādisaṃbhinnaṃ kukkuṭyādyair dinatrayam
ārdrakādyair drutaṃ caiva tatsūtaṃ svedyatāṃ vrajet
vajraṃ drutaṃ yathā sūtaṃ jārayetsuravandite
īśvarastasya vijñeyo devadevo jagadguruḥ
vidhāya khoṭaṃ yat kiṃcit mṛtakotthāpite rase
ṣaḍguṇaṃ hema jāryaṃ tu sārayet sāraṇātrayam
koṭyaṃśena tu tenaiva śulvavedhaṃ pradāpayet
jāyate kanakaṃ divyaṃ devābharaṇabhūṣaṇam
punastattu rasendrasya vajraratnāni jārayet
prakāśamūṣāgarbhe ca haṭhāgnau jarate kṣaṇāt
uccaṭāmīnanayanāsarpākṣīraktacitrakaiḥ
etaiḥ ratnaṃ dravatyāśu nīlamāṇikyamauktikam
viṣṇukrāntā ca cakrāṅkā kumārī yavaciñcikā
vajrāṇi padmarāgāśca rājāvartādisasyakam
oṣadhīnāṃ dravaṃ dattvā tapte sūte vinikṣipet
paścādratnāni deyāni dravanti salilaṃ yathā
dolāyāṃ svedayeddevi viḍayogena jārayet
prakāśamūṣāgarbhe ca haṭhāgnau jārayet kṣaṇāt
śaṅkhenaivārkadugdhena puṭena śatavāpitam
tadbījaṃ kṣārasaṃyuktamamlavargeṇa bhāvayet
viḍahiṅgulasaṃyuktarājāvartapravālakaiḥ
gandhakaḥ śilayā yuktaḥ khoṭānāṃ jāraṇe hitaḥ
mūṣālepādisaṃyogāt baddhahemno hi jāraṇam
tatkṣepājjāyate devi viḍayogena jāraṇam
paścāddhema pradātavyaṃ ṣaṭtriṃśāṃśadraveṇa ca
tato vai sūtarājasya jāyate raśmimaṇḍalam
tiryagūrdhvamadhovyāpitejaḥpuñjena pūritam
itthaṃ śuddho bhavet sūtaḥ cintāmaṇiriva svayam
sadevaiḥ pūjyate siddhaiḥ dvitīya iva śaṃkaraḥ
lokānugrahakartā ca bhuktimuktipradāyakaḥ
jārayecca mahānīlaṃ tattvasaṃkhyākrameṇa tu
bhramate dakṣiṇāvartas tadāsau khecaro rasaḥ
vedhayet sarvalohāni bhārasaṃkhyāni pārvati
evaṃ jīrṇasya sūtasya śṛṇu kāpālirañjanam
śulvapattrapalaikaṃ tu palārdhaṃ gandhakasya ca
ṭaṅkaṇaṃ karṣamekaṃ tu karṣaikāṃ rasakajjalīm
mākṣikaṃ karṣamekaṃ tu sarvamekatra kārayet
andhamūṣāgataṃ dhmātaṃ khoṭo bhavati tatkṣaṇāt
taṃ khoṭaṃ sūkṣmacūrṇaṃ tu caṇakāmlena mardayet
āraṇyagomayenaiva puṭān dadyāccaturdaśa
indragopakasaṃkāśaṃ jāyate nātra saṃśayaḥ
taccūrṇaṃ madhunā yuktaṃ śuddhatāraṃ tu rañjayet
rañjayet trīṇi vārāṇi śobhanaṃ hema jāyate
eṣa kāpāliko yogaḥ sarvalohāni rañjayet
rañjayedbaddhasūtaṃ ca vajrabandhaṃ ca rañjayet
āracūrṇapalaikaṃ vā mṛtanāgapalaṃ tu vā
vaṅgābhrakapalaikaṃ vā tīkṣṇacūrṇapalaṃ tu vā
triśulvaṃ nāgavaṅgau vā ekaikāṃśasamanvitam
triśulvaṃ gairikaikaikamathavā tīkṣṇamākṣikam
athavā tīkṣṇabhāgau dvau trayo ghoṣā navoragāḥ
tāmrasya nava bhāgāḥ syur ārabhāgacatuṣṭayam
athavā devadeveśi mākṣikasya paladvayam
mayūragrīvatutthaikaṃ mṛtanāgapalaṃ tathā
athavā vaṅganāgāṃśamekaikaṃ suravandite
tīkṣṇadvayaṃ triśulvaṃ ca hematāpyacatuṣṭayam
yadvā vimalavaikrāntavaṅganāgāni rītikā
saśulvāpyathavā hema vimalaṃ ca bhujaṃgamaḥ
eṣāmanyatamaṃ devi pūrvakalpasamanvitam
andhamūṣāgataṃ dhmātaṃ khoṭo bhavati tatkṣaṇāt
puṭayet pūrvayogena rañjayet pūrvayogataḥ
nāgaśulvaṃ tathā tīkṣṇaṃ kāpālikramamuttamam
tenaiva rañjayettāraṃ saptavāraṃ punaḥ punaḥ
tenaiva rañjayeddhema saptavāraṃ punaḥ punaḥ
pakvabījamidaṃ śreṣṭhaṃ sarvakarmasu yojayet
vaṅgatīkṣṇaṃ kapālī ca śulvaṃ tāraṃ tu rañjayet
rañjayet sarvalohāni yāvat kuṅkumasaṃnibham
vaikrāntanāgakāpālī śuddhatāraṃ tu rañjayet
rañjayet saha hemnā tu bhavet kuṅkumasannibham
raktatailaniṣiktaṃ tu lohasaṃkrāntināśanam
ārakāpālicūrṇaṃ tu śuddhatāraṃ tu rañjayet
vimalena ca nāgena kāpālī parameśvarī
rañjayet sarvalohāni tāraṃ hema viśeṣataḥ
rañjayet trīṇi vārāṇi jāyate hema śobhanam
tenaiva rañjayeddhema saptavāraṃ punaḥ punaḥ
lavaṇodaniṣiktaṃ tu lohasaṃkrāntināśanam
vaṅganāgaṃ tathā kāntaṃ śulvaṃ tīkṣṇaṃ ca mākṣikam
ravināgakapālī tu śuddhatāraṃ tu rañjayet
rañjayet trīṇi vārāṇi tārāriṣṭaṃ tu jāyate
tenaiva rañjayeddhema saptavārāṇi pārvati
raktavarganiṣiktaṃ ca lohasaṃkrāntināśanam
vaṅganāgaṃ tathā śulvaṃ kapālī suravandite
guḍena nīlakācena tutthāmlalavaṇena ca
viṣapittāmlapiṣṭena hanyāt saṃkrāntikālikām
gairikaṃ gandhakaṃ sūtaṃ tilatailena peṣayet
lepayettārapatrāṇi dattvā śulvakapālikām
ūrdhvādhastvandhamūṣāyāṃ śubhraṃ hemadalaṃ bhavet
bhāgaikaṃ haritālasya bhāgaikaṃ gairikasya ca
mākṣikakalkabhāgaikaṃ catvāro golakasya ca
andhamūṣāgataṃ dhmātaṃ hema rañjayati kṣaṇāt
anena kramayogeṇa caturvāraṃ tu rañjayet
pakvabījamidaṃ śreṣṭhaṃ bālārkasadṛśaprabham
tena varṇadvayotkarṣaḥ ṣoḍaśāṃśena jāyate
raktataile niṣiktaṃ ca lohasaṃkrāntināśanam
rasakasya tu kāpālī candrārkaṃ tu śatāṃśataḥ
andhamūṣāgataṃ dhmātaṃ śobhanaṃ hema jāyate
śuddhanāgapalaikaṃ tu karṣaikaṃ drutasūtakam
sārayet sāraṇāyantre khoṭo bhavati sūtakaḥ
khoṭasya palamekaṃ tu mākṣikasya palaṃ tathā
ekīkṛtyātha saṃmardya kanakasya rasena ca
pācayenmṛnmaye pātre bhavet kuṅkumasannibham
pūrvakalkena saṃyuktaṃ khoṭaṃ kurvīta pūrvataḥ
etat kāpālikāyogāccūrṇamamlena mardayet
puṭayet pūrvayogena rañjayet pūrvayogataḥ
yena kena rasaṃ baddhvā hemagandhaśiloragaiḥ
krameṇa veṣṭitaṃ dhmātaṃ śatavārāṇi vedhayet
ādau tu baddhasūtaṃ ca vaṅgaṃ tāraṃ manaḥśilā
krameṇa veṣṭayet dhmātaṃ śatavedhī na saṃśayaḥ
anena kurute tāraṃ kanakena tu kāñcanam
sūto mṛto hanti samena vaṅgaṃ tenaiva hanyāddviguṇaṃ ca tāram
tāraṃ catuḥṣaṣṭiraviṃ karoti hemāpi tadvat phaṇihemayogāt
mṛtarasapalamekaṃ pañcanāgaṃ ca dadyāt kanakapalavimiśraṃ dhmātasūtāvaśeṣam
punarapi śatavārānevameva krameṇa bhavati ca rasarājaḥ koṭivedhī krameṇa
mṛtasūtapalaikaṃ tu dve pale daradasya ca
catuḥpalaṃ gandhakasya kaṅkuṣṭhasya palatrayam
śilāyāḥ pañcakaṃ caiva gopittena tu mardayet
palaikanāgapatrāṇi tena kalkena lepayet
mārayet puṭayogena nāgo'yaṃ mriyate kṣaṇāt
vaṭikāṃ kārayetpaścāt ṣaṣṭiṃ trīṇi śatāni ca
ekaikāṃ vaṭikāṃ paścādgopittena tu mardayet
anena kramayogeṇa śataṃ dadyāt puṭāni ca
nāgo'yaṃ jāyate devi sindūrāruṇasaṃnibhaḥ
śatāṃśena ca tenaiva tāre vedhaṃ pradāpayet
tattāraṃ jāyate devi devābharaṇamuttamam
mṛtanāgapalaikaṃ tu hemapattraṃ tu tatsamam
mārayet puṭayogena mriyate hema tatkṣaṇāt
tadbhasma nāgaikayutaṃ hemapattraṃ tu tatsamam
mārayet puṭayogena mriyate hema tatkṣaṇāt
anena kramayogeṇa trīṇi vārāṇi kārayet
sahasrāṃśena tenaiva tāraṃ vedhaṃ pradāpayet
sukhasādhyaprayogena tattāraṃ kanakaṃ bhavet
kalkavedhamato vakṣye sukhasādhyaṃ sureśvari
palāśanimbabilvākṣakārpāsakaṭutumbinī
kaṅguṇīkaṭutailaṃ ca ekaikaṃ rasamārakam
same hemni samaṃ sūtaṃ tāraṃ tāmramathāpi vā
mahārasāṣṭamadhye tu catvāra uparasās tathā
phalāmlakāñjikair madhyaniraṅgāre tu khallayet
taptāyase'thavā lohamuṣṭinā mṛduvahninā
prāguktavālukāyantre tailaṃ dattvā vicakṣaṇaḥ
mardayet pakṣamekaṃ tu divārātramatandritaḥ
tatkalkaṃ jāyate śreṣṭhaṃ dharmakāmārthamokṣadam
vedhayedaṣṭalohāni devānāmapi durlabham
nāśayet sakalān rogān palaikena na saṃśayaḥ
trikaṭutriphalāyuktaṃ madhvājyena tu bhakṣayet
hemnā tu baddhaṃ guñjaikaṃ tāreṇa dve sureśvari
tāmreṇa guñjātritayaṃ varṣāt syād ajarāmaraḥ
sevante candravadanāḥ sarvābharaṇabhūṣitāḥ
triphalābījamadhvājyaṃ nasyaṃ kṛtvā niśāsu ca
rasaṃ tu bhakṣayet prātarajīrṇaṃ naiva jāyate
gandhakaṃ pānamālepaṃ kaṅkuṣṭhaṃ bhakṣayed budhaḥ
palena bhakṣayet sūtaṃ surāsuranamaskṛtam
taptahemanibhākāro bālārkasadṛśaprabhaḥ
vedhayet sarvalohāni chede dāhe na saṃśayaḥ
baddhā tu saṃkalābandhair vaṭikā khecarī bhavet
kākajaṅghā ca bṛhatī śarapuṅkhājaśṛṅgike
śivā śakralatā kanyā saptaitāstu mahālatāḥ
guhyādguhyaṃ samākhyātaṃ vātārisnehasaṃyutam
same hemni samaṃ sūtaṃ tāre tāmre 'thavā priye
mahārasāṣṭamadhyaikaṃ dadyāttūparasāṃstathā
mardayet khallapāṣāṇe yāvanniścetanaṃ bhavet
svedayedāranālena mardayet pūrvakalkavat
tacca lohasya dehasya tattatkarmasu yojayet
hemābhrakasya caikaikaṃ sūtakasya dvayaṃ tathā
tārābhrakasya caikaikaṃ sūtakasya dvayaṃ tathā
piṣṭikāṃ kārayettena nigalena ca bandhayet
puṭeṣu piṣṭikābandho golena nigalena ca
punaranyaṃ pravakṣyāmi cūrṇabandhaṃ sureśvari
piṣṭikāṃ ṭaṅkaṇaṃ dattvā dvipadīrasamarditam
naṣṭapiṣṭaṃ ca śuṣkaṃ tat dhāmayitvā puṭe pacet
veṣṭayeddevadeveśi golena nigalena ca
tuṣakarṣāgninā bhūmau mṛdusvedaṃ tu kārayet
ahorātraṃ trirātraṃ vā cūrṇaṃ bhavati śobhanam
baddhasaṃkalikābhāvāt bhaveddvedhā tu vedhakam
punaranyaṃ pravakṣyāmi paṭṭabandhaṃ sudurlabham
kāsīsaṃ ṭaṅkaṇaṃ kṣāraṃ saindhavaṃ gandhamabhrakam
sūtakaṃ mātuluṅgena marditaṃ yāmamātrakam
vaṅgatārābhrarasakasnukkṣīrakṛtagolakam
veṣṭayed bhūrjapattreṇa vastrasūtreṇa veṣṭayet
ūrdhvādho gomayaṃ dattvā bhūmadhye svedayettataḥ
mardanaṃ svedanaṃ kuryāttrivārānevameva ca
lepayeddeśadharmācca mardayed guḍakāñjikaiḥ
dhattūrarasaliptāyāṃ mūṣāyāṃ saṃniveśayet
baddhvā mūṣāmukhaṃ devi saṃdhilepaṃ tu kārayet
loṇamadhye kṣipenmūṣāṃ bṛhanmūṣāṃ ca bāhyataḥ
mukhaṃ tasyāśca mūṣāyā baddhvā loṇamṛdā tataḥ
tuṣakarṣāgninā bhūmau mṛdusvedaṃ tu kārayet
ahorātraṃ trirātraṃ vā citradharmā bhavanti te
anenaiva prakāreṇa saptavāraṃ tu kārayet
antarbahiśca baddhāste dharmaśuddhā bhavanti te
gandhakena hataṃ sūtaṃ kāṅkṣīkāsīsasaindhavam
snuhyarkaṃ ṭaṅkaṇaṃ guñjā ravikṣīreṇa marditā
purāṇakā bhavantyāśu dharmakāmārthamokṣadāḥ
pañcabhāgaṃ tu śulvasya dvibhāgaṃ kuñjarasya ca
kārayeddaladharmāṃśca lepayet pūrvayogataḥ
rasendro rañjati hy evaṃ kartavyaṃ sāraṇādikam
tanmamācakṣva deveśi kimanyacchrotumicchasi
śrīdevyuvāca
drāvaṇaṃ rañjanaṃ caiva pāradasya śrutaṃ mayā
sāraṇaṃ krāmaṇaṃ caiva kramādākhyātumarhasi
śrībhairava uvāca
mūṣāṃ tu gostanīṃ kṛtvā dhattūrakusumākṛtim
tadardhaṃ pūrayettailaṃ rañjitaṃ ca rasaṃ kṣipet
tuṣakarṣāgninā bāhye mūṣāyāstu pradāpayet
viṃśāṃśanāgasaṃyuktaṃ samāvartaṃ ca khoṭakam
dīrghasaṃdaṃśanenaiva prakṣipet sāritaṃ bhavet
dviguṇena tato hemnā jāyate pratisāritam
tatastriguṇahemnā tu jāyate cānusāritam
jārayedviḍayogena prāgvaccātha punaḥ punaḥ
anena vidhinā devi bhaveddvedhā tu vedhakaḥ
bhūlatāśoṇitaśilāviṣaṭaṅkaṇapāradam
tāpyaṃ strīstanyasampiṣṭaṃ krāmaṇaṃ kṣepalepayoḥ
indragopo viṣaṃ kāntaṃ daradaṃ rudhiraṃ tathā
rasakaṃ tilatailaṃ ca krāmaṇaṃ kṣepalepayoḥ
bhūlatā mākṣikaśilā ṭaṅkaṇaṃ rudhiraṃ viṣam
kākaviṣṭhā stanakṣīraṃ mahiṣīkarṇayormalaḥ
rāmaṭhaṃ ca maheśāni krāmaṇaṃ kṣepalepayoḥ
bhūlatā lāṅgalī śṛṅgī kākaviṣṭhā ca śailajam
viṣṇukrāntā madhūcchiṣṭaṃ rudhiraṃ dvipadīrajaḥ
surasā brahmasomā ca gṛdhrakarṇī ca lakṣaṇā
karṇagaṃ mahiṣasyāpi krāmaṇaṃ kṣepalepayoḥ
gaṇḍolaviṣabhekāsyamahiṣākṣimalaṃ tathā
rudhireṇa samāyuktaṃ rasasaṃkrāmaṇaṃ param
viṣaṃ surendragopaśca rocanā guggulustathā
strīstanyaṃ caiva tair yukto lohe tu kramate rasaḥ
śrīkhaṇḍanimbaniryāsastrīstanyaviṣaṭaṅkaṇaiḥ
goghṛtena samāyukto lohe tu kramate rasaḥ
arivargahatau vaṅganāgau dvau krāmaṇaṃ param
mātṛvāhaḥ kulīraśca śaṅkhābhyantarajo malaḥ
tathā kapitthaniryāso rasasaṃkrāmaṇaṃ param
krāmaṇaṃ rasarājasya vedhakāle pradāpayet
krāmaṇaṃ yo na jānāti śramastasya nirarthakaḥ
ataḥ paraṃ pravakṣyāmi hematāradalāni tu
nāgaṃ sūtaṃ samaṃ ghṛṣṭaṃ gandhadvādaśasaṃyutam
dhattūrakarase ghṛṣṭā guṭikā caṇakākṛtiḥ
tārasya bhāgāś catvāraḥ śulvabhāgāstrayastathā
samyag āvartya deveśi guṭikaikāṃ tu nikṣipet
anena kramayogeṇa tāre tāmraṃ tu vāhayet
yāvattu jāyate raktaṃ tāraṃ caiva na saṃśayaḥ
asya bhāgadvayaṃ grāhyaṃ tārasya bhāgapañcakam
hemabhāgaikasaṃyuktaṃ drutaṃ hemāṣṭakaṃ bhavet
gandhakena hataṃ śulvaṃ daradena samanvitam
ārdrakaṃ mūlakaṃ śuṇṭhī laśunaṃ hiṅgu mākṣikam
mardayenmātuluṅgena nāgapattrāṇi lepayet
puṭena mriyate nāgaḥ sindūrāruṇasaṃnibhaḥ
tattāre triguṇe vyūḍhaṃ nirbījaṃ kanakaṃ bhavet
gandhapāṣāṇadaradatīkṣṇakharparasūtakaiḥ
bhāgavṛddhaiḥ samadhvājyaiḥ pañcamāṃśena lepayet
puṭanācchuṣkapuṭanāt dvidhā tārasya kṛṣṇatā
pītagandhakapālāśaniryāsena pralepitam
puṭatrayapradānena rajataṃ kāñcanaṃ bhavet
pītakṛṣṇāruṇagaṇaṃ yathālābhaṃ sucūrṇitam
gosarpirbhāvitaṃ tāre vāpena śvetanāśanam
raktapītāsitagaṇaṃ chāgakṣīreṇa bhūyasā
saptāhaṃ sthāpayettāre niṣekād raktivardhanam
yadā vāpaniṣekābhyāṃ mārjāranayanaprabham
tattāraṃ dalasamproktaṃ melanaṃ paramaṃ matam
śulvasya kāṃsyakṛṣṇaṃ tu rasakena tu rañjayet
dvau bhāgau tasya śulvasya tārasyaikaṃ ca melayet
tadā tasya rasendrasya melanaṃ paramaṃ matam
vedhayet śuddhasūtena śatāṃśena sureśvari
hemamākṣikalavaṇaṃ peṣayenmadhusarpiṣā
kuṅkumābhaṃ bhavedyāvat tena nāgapuṭe pacet
samaṃ śulvaṃ tato deyaṃ tacchulvaṃ tārapattrake
trivāraṃ śodhayeddattvā śuddhaṃ hemadalaṃ bhavet
vaṅgaṃ nāgaṃ tathā tīkṣṇaṃ śulvaṃ tāraṃ ca pañcakam
trivāraṃ śodhayeddattvā śuddhaṃ hemadalaṃ bhavet
tālakaṃ gandhapāṣāṇaṃ mākṣikaṃ kharparaṃ viṣam
mātuluṅgayutaṃ liptvā vaṅgalohaṃ puṭe pacet
daradaṃ gandhapāṣāṇaṃ mākṣikaṃ saindhavaṃ viṣam
mātuluṅgayutaṃ liptvā tīkṣṇalohaṃ puṭe pacet
kunaṭī gandhapāṣāṇaṃ mākṣikaṃ saindhavaṃ viṣam
mātuluṅgayutaṃ liptvā nāgalohaṃ puṭe pacet
sarvaṃ hemadale vāhyaṃ hema baddhena vedhayet
tulyāṃśau hemakariṇau tīkṣṇaṃ dviguṇam eva ca
vyūḍhaṃ raktagaṇaiḥ siktaṃ tattāraṃ kanakaṃ bhavet
śulvaṃ tāpyahataṃ kṛtvā varanāgaṃ tu rañjayet
taṃ nāgaṃ vāhayettāre yāvaddhemadalaṃ bhavet
viṣaṃ sūtasamaṃ gandhaṃ triguṇāñjanasaṃyutam
amlena tridinaṃ piṣṭvā tārārkau melayet samau
pakvaṃ pañcamṛdā caiva puṭettārāvaśeṣitam
evaṃ vāratrayeṇaiva rañjayettāramuttamam
bhujaṃgasya ca śulvasya pṛthagaṃśacatuṣṭayam
pṛthagdvādaśatailasya rītikātārayor dvayoḥ
kanakasya tu bhāgaikaṃ hematārāvaśeṣitam
mārjārākṣiprabhaṃ devi varaṃ hemadalaṃ bhavet
tārāṣṭakaṃ tāmracatuṣkabhāgaṃ nāgadvayaṃ kāñcanamekabhāgam
sarvaṃ tato raktagaṇena siktaṃ tārāvaśeṣaṃ kanakaṃ karoti
rājāvartaṃ caturthaṃ ca daradaṃ ca pravālakam
hemamākṣikasaṃyuktaṃ samabhāgāni kārayet
rasakasya trayo bhāgā meṣīkṣīreṇa mardayet
vaṭikāṃ kārayet paścāt chāyāyāṃ śoṣayettataḥ
pañcadrāvakasaṃyuktāṃ śilāpaṭṭena peṣayet
anena siddhakalkena tārāriṣṭaṃ tu yojayet
prathame samakalkena dvitīye tu tadardhakam
tṛtīye pādabhāgena tārāriṣṭaṃ tu jāyate
pattre dāhe kaṣe chede hema taccākṣayaṃ bhavet
sūtakaṃ daradaṃ tāpyaṃ gandhakaṃ kunaṭī tathā
gṛhītvā kramavṛddhyā tu śulvapattrāṇi lepayet
cāṅgerīsvarase piṣṭvā dāpayet puṭapañcakam
taccūrṇaṃ vāhayettāre hemākṛṣṭiriyaṃ bhavet
kanake yojayeddevi kṛṣṇavarṇaṃ bhavettataḥ
gomūtreṇa niśāṃ piṣṭvā śulvamāvartya secayet
śatadhā śodhanenaiva bhavet kāñcanatārakam
atha kāṃsyoddhṛtaṃ tāmramāroṭamathavā priye
ṣaḍguṇena tu nāgena śodhayitvā tato budhaḥ
śatārdhaṃ sindhuvārasya rasamadhye tu ḍhālayet
kuṣmāṇḍasya rase paścāt saptavāraṃ tu dāpayet
tathā takre niśāyukte taptataptaṃ ca dāpayet
śukatuṇḍakiṃśukābhaṃ chede raktaṃ mṛduṃ tathā
tāpyena vāpyaṃ kṛtsnaṃ tat śulvaṃ kālikayā gatam
daradaṃ kiṃśukarasaṃ raktacitrakameva ca
haridre dve varārohe chāgamūtreṇa peṣayet
dadyānniṣecanaṃ śulve saptavāraṃ na saṃśayaḥ
śulvaṃ sindūravarṇaṃ ca varaṃ hemadalaṃ bhavet
dviguṇau tīkṣṇabhujagau ghoṣakṛṣṇaṃ tu vāhayet
athavā yantrakārasya caikadvitripalakramāt
tripañcakaṃ ca nāgasya śulvasya ca palaṃ tathā
dhmātaṃ yadavaśiṣṭaṃ tat tapanīyanibhaṃ bhavet
lāṅgalī citrakaṃ śigrur nirguṇḍī karavīrakam
snuhyarkakṣīraciñcāmlavajrakandasamanvitām
mahiṣīkṣīrasaṃyuktāṃ surāṃ devi prakalpayet
snuhyarkakṣīralavaṇaiḥ śulvapattrāṇi lepayet
surāyāṃ prathamoktāyāṃ dinamekaṃ tu pācayet
prāgvalliptāgnivarṇāni surāyāṃ secayenmuhuḥ
āvartitāni bahudhā kuryāt kuṇḍavarāṭakaiḥ
sarjikāsindhudattaiśca vapet karmasu yojayet
rasakasya palaikaṃ tu hemamākṣikasaṃyutam
saindhavasya palārdhaṃ tu mātuluṅgāmlasaṃyutam
pācanaṃ kārayet paścāt ghrātaṃ kuṅkumasaṃnibham
indragopasamaṃ kalkaṃ puṭayogena jārayet
tat kalkaṃ madhusaṃyuktaṃ śarkarāṭaṅkaṇānvitam
ekīkṛtyātha saṃmardya gavyakṣīreṇa pācayet
prāg eva śodhitaṃ śulvaṃ rasakalkena rañjayet
rañjayet trīṇi vārāṇi jāyate hema śobhanam
bhāvayenmunipuṣpāṇi karavīraṃ manaḥśilām
tatpūrvaṃ rañjitaṃ śulvaṃ śilayā ca tathā yutam
andhamūṣāgataṃ dhmātaṃ jāyate hema śobhanam
tenaiva rasakalkena tārapiṣṭiṃ tu kārayet
secayet kaṅguṇītailaṃ taddivyaṃ kanakaṃ bhavet
arjunī lāṅgalī padmacāriṇī śakravāruṇī
suvarṇā cauṣadhībhiśca gairikeṇa tu pārvati
viliptaṃ śulvapattraṃ tu niṣiktaṃ kanakaṃ bhavet
mayūragrīvatutthaṃ ca kuṅkumaṃ rasakaṃ tathā
bālavatsapurīṣaṃ ca viṣaṃ hālāhalaṃ tathā
raktacitrakacūrṇaṃ ca samabhāgāni kārayet
mardayenmadhyamāmlena chāyāśuṣkaṃ ca kārayet
madhunā saha saṃyojya nāgapattrāṇi lepayet
mūkamūṣāgataṃ dhmātaṃ nāgaṃ rañjayati kṣaṇāt
śākapattrarasenaiva saptavāraṃ niṣecayet
aṣṭāviṃśatikṛtvā vā taile bhūnāgasambhave
tannāgaṃ jāyate divyaṃ devābharaṇabhūṣaṇam
athavā bhūlatācūrṇaṃ nāgacūrṇaṃ samāṃśakam
andhamūṣāgataṃ dhmātaṃ taile taptaṃ niṣecayet
evaṃ kṛte saptavāraṃ bhavet ṣoḍaśavarṇakam
bālavatsapurīṣaṃ ca lākṣāgairikacandanam
haṃsapādākhyadaradaṃ bilvamajjā guḍastathā
rājāvartaṃ ca kaṅkuṣṭhaṃ śākapallavavāriṇā
bhujaṃgaṃ kanakaṃ kuryācchatavāraṃ niṣecanāt
mañjiṣṭhā rajanīdvaṃdvaṃ kāṅkṣī kanakamākṣikam
kausumbhaṃ viṣasindhūtthaṃ daradaṃ raktacandanam
śākapallavapālāśakusumaiḥ saha saṃyutam
secanācchatavāreṇa nāgaṃ rañjayati priye
kaṅkuṣṭhaṃ gandhapāṣāṇaṃ rajanīdvitayaṃ tathā
bhāvayet saptavārāṃśca cāmīkararasena tu
niṣiktaṃ śiṃśapātaile saptadhā prativāpitam
nāgaṃ rañjati ca kṣipraṃ rañjitaṃ cākṣayaṃ bhavet
vidrumaṃ daradaṃ tīkṣṇam anena prativāpitam
mañjiṣṭhākiṃśukarase śāke caiva niṣecayet
prativāpaniṣiktaśca krameṇānena rañjitaḥ
bhujago hematāṃ yāti nātra kāryā vicāraṇā
uktaṃ hemadalaṃ devi varaṃ tāradalaṃ śṛṇu
śvetābhraṃ kāñjike svinnaṃ trivāraṃ puṭitaṃ tataḥ
svalpaṭaṅkaṇavaṅgaṃ ca śuddhaśulve tu vāpayet
pañcamāṃśena miśraṃ tat tāraṃ tālaṃ ca vedhayet
tattālaṃ melayettāre drutaṃ siktena vedhayet
rasasaindhavamekaikaṃ tilasarjīdvayaṃ dvayam
ṭaṅkaikaṃ kanakarase mardayeddivasatrayam
tena liptaṃ tāmrapattraṃ dhamedāvartitaṃ punaḥ
iṅgudaṃ satālamūlaṃ dadhyamlena tu peṣayet
tanmadhye ḍhālayecchulvaṃ saptavāraṃ dalaṃ bhavet
tṛtīyāṃśena bījasya melayet parameśvari
lāṅgalī citrako dantī hayaghnottaravāruṇī
godhāvatī vajravallī śvetārkaḥ śakravāruṇī
viṣṇukrāntāśvagandhā ca śigruḥ pañcāṅgulī tathā
punarnavā apāmārga iṅgudī cakramardakaḥ
guḍūcī caiva hiṃsrā ca ekadvitricaturthakaḥ
mahiṣīkṣīrasaṃdhānāt saptāhādupari priye
niṣeke kriyamāṇe tu jāyate śulvaśodhanam
tālaṣoḍaśabhāgena śulvapattrāṇi lepayet
sthāpayitvāndhamūṣāyāṃ tridhā cāvartayet punaḥ
śuklavargastridhā kṣāraṃ śaṅkhasaindhavasarjikāḥ
dantāḥ kapardāḥ kambuśca śuktayaḥ śulvavāpanāḥ
pādam etat surāsekair jāyate nakhapāṇḍuram
trayo'yaskāntabhāgāḥ syur āratāradvayaṃ tathā
vaṅgasya daśa bhāgāḥ syustāravedhena vedhayet
ārasya dviguṇaṃ tāraṃ tārāt kāntaṃ caturguṇam
kāntādaṣṭaguṇaṃ vaṅgaṃ tāravedhena vedhayet
tālaṃ sūtaṃ samaṃ kṛtvā vajrīkṣīreṇa marditam
puṭaṃ dattvā tu yantreṇa sattvaṃ patati śobhanam
vaṅgamāvartya deveśi vajrīkṣīreṇa peṣayet
ekaviṃśativārāṇi vaṅgaśodhanamuttamam
tadvaṅgaṃ jārayet sūtaṃ samaṃ vā dviguṇādikam
bhallātarājikātailaśaṅkhacūrṇaviḍena ca
nāgavaṅgau bhavettena samaṃ vaṅgena sāraṇāt
kṣārodakaniṣekācca tadvad bījamanekadhā
tamupāyaṃ pravakṣyāmi mārdavaṃ yena jāyate
ghṛtaṃ dadhi payaḥ kṣaudraṃ bilvajambīrakadravaiḥ
guḍastilasamāyukto niṣekāt mṛdukārakaḥ
gajadantā hayanakhā meṣaśṛṅgaṃ ca sairibham
kambuniryāsasaṃyuktaṃ saptavāraṃ niṣecayet
sahasradhā visphuṭitaṃ dalaṃ bhajati mārdavam
jyotiṣmatīkusumbhānāṃ taile kārañjake'pi vā
niṣekaḥ śasyate'tyarthaṃ kanakasya vicakṣaṇaiḥ
āvartyamānaṃ tāre ca yadi tannaiva nirmalam
kācaṭaṅkaṇavāpena kṣipraṃ nirmalatāṃ vrajet
madhukamadhumeṣājyasaurāṣṭrīguḍasaindhavaiḥ
śuktikambusurāvāpaṃ candrārkaṃ mṛdu jāyate
madhutailaghṛtaiścaiva vatsamūtre niṣecanāt
jāyate kharasattvānāṃ dalānāmapi mārdavam
ciñcārasena sāmudraiḥ kṣīre cārkasya vahninā
viśuddhaṃ jāyate tāraṃ śaṅkhakundendusaṃnibham
yadi tannirmalaṃ naiva tadā tadvat punaḥ pacet
vidhireṣa samākhyātastārakarmaṇi pūjitaḥ
kaṅguṇītailamañjiṣṭhāharidrādvayakuṅkumam
niṣekāt kurute hema bālārkasadṛśaprabham
śulvārdhaṃ gandhakaṃ dattvā tadardhaṃ mṛtasūtakam
cāṅgerīsvarasenaiva mardayedvāsaratrayam
plutaṃ citrarasenaiva lepayeddhema pāṇḍuram
paktvā pañcamṛdā devi hemotkarṣaṇamuttamam
hema śulvaṃ tathā tīkṣṇaṃ samabhāgāni kārayet
andhamūṣāgataṃ dhmātaṃ khoṭo bhavati tatkṣaṇāt
khoṭasya bhāgamekaṃ tu rasahemasamanvitam
pācayedanujāmlena yāvat kuṅkumasaṃnibham
śatāṃśena tu tenaiva vedhayeddhema pāṇḍuram
jāyate kanakaṃ divyaṃ dvivarṇotkarṣaṇaṃ bhavet
yāvacchuddhaṃ bhavettāvatpuṭellavaṇabhasmanā
raktataile niṣektavyaṃ jāyate hema śobhanam
marditaṃ kaṭutailena svarṇagairikagandhakam
athavā mātuluṅgāmle rājāvartakamākṣikam
athavā viṭkapotasya rājāvartakasaindhavam
puṭanācchvetakanakaṃ kurute kuṅkumaprabham
rājāvartasya cūrṇaṃ tu śirīṣakusumadravaiḥ
bhāvitaṃ bahuśaḥ kṣiptamaśītyaṃśena varṇadaḥ
śataśaḥ kaṅguṇītaile tāmraṃ hemnā samaṃ drutam
mākṣikena kṛtāvāpaṃ śatāṃśena tu varṇakṛt
kārpāsabījadaradatutthasaindhavagairikaiḥ
pattrālaktakamañjiṣṭhāraktacandanavidrumaiḥ
guḍabhallātakasnehavatsaviṣṭheṣṭakāyutaiḥ
āvāpājjāyate śvetaṃ kanakaṃ ravisaṃnibham
raktāṣṭakaṃ trayo bhāgāḥ trayo bhāgāḥ samudrajam
sitārkapattratoyena puṭo varṇaprado bhavet
raktapītau samau kṛtvā tābhyāṃ tulyaṃ ca mākṣikam
karañjatailenāloḍya mūkamūṣāgataṃ dhamet
sakṛt pītadaśāṃśena daśa pītaśatena ca
śataṃ pītasahasreṇa koṭimardhena vidhyati
śataśaḥ kiṃśukarase bhāvitaṃ lavaṇaṃ punaḥ
saṭaṅkaṇapuṭenaiva varṇotkarṣapradaṃ bhavet
lohacūrṇaṃ trayo bhāgā gairikaṃ dviguṇaṃ tathā
madhukakumudāmbhobhiḥ mūtreṇāpi niṣecayet
peṣayetkodraveṇaiva goṣṭhamadhye tu nikṣipet
aśītyaṃśena tadidaṃ vāpādvarṇapradaṃ bhavet
śulvātiriktaṃ kanakaṃ puṭayedandhamūṣayā
sāmudradhātutoyena niṣekaḥ śasyate tadā
sāmudragairikāliptaṃ drāvitaṃ mṛdutāṃ vrajet
gośakṛdbhasmaliptaṃ tat samabhāgaṃ pralepayet
śulvātiriktaṃ kanakaṃ puṭaṃ nirmalatāṃ vrajet
nāgāsthibhasmakalkena mūṣāṃ liptvā vicakṣaṇaḥ
nikṣipedandhamūṣāyāṃ nityaṃ hemadalaṃ bhavet
tatastanmṛdubhirghoṭaiḥ samprasārya vicakṣaṇaḥ
taptataptaṃ niṣektavyaṃ yāvat tanmṛdutāṃ vrajet
sāmudradhātukalkena lepayitvā vicakṣaṇaḥ
kṛtvā palāśapatre tu taddahenmṛduvahninā
tāvatpacet paceddhīmān yāvannirmalatāṃ vrajet
tatastacchītale kṛtvā toye nirvāpayettataḥ
tāvadeva vidhiḥ kāryo yāvadvarṇaḥ samāgataḥ
tatastattāpayed bhūyo gośakṛccūrṇasaṃyutam
taptaṃ tapanatastatra lavaṇe prakṣiped budhaḥ
prakṛṣṭaṃ tu tato hema pacellavaṇagairikaiḥ
karṣakeṇa tu saṃśodhya bhūyo bhūyo vicakṣaṇaḥ
lepayet puṭayeccaiva varṇasaṃjananāya ca
tārāriṣṭaṃ tu deveśi raktatailena pācayet
niṣecayecca śataśo dalaṃ rajyati rakṣitam
rasoparasavargaṃ tu nirvahennāgavaṅgayoḥ
nāgavaṅgau punaḥ śulve śulvaṃ tāre tu nirvahet
tāraṃ niṣiktaṃ deveśi raktataile punaḥ punaḥ
jāyate hema kalyāṇaṃ sarvadoṣavivarjitam
hemārdhena samāyuktaṃ rasocchiṣṭaṃ praśasyate
jāyate kanakaṃ divyaṃ mātṛkāsamamuttamam
vaṅgābhraṃ sitatāpyaṃ vā śailaṃ vā vāpayet site
taddhi tāre daśāṃśena varṇotkarṣapradaṃ bhavet
aṣṭānavatiraṃśāstu tārāriṣṭasya pārvati
ekaiko rasahemāṃśaḥ śatavedha iti smṛtaḥ
anena kramayogeṇa sahasrāṃśena vedhakaḥ
mūṣāṃ tu gostanīṃ kṛtvā dalapūrṇāṃ tathā dṛḍhām
dhameddalaṃ nirmalaṃ tat dhṛtamunmīlitaṃ yadā
krāmaṇena samāyuktaṃ rasaṃ dattvā tu vedhayet
dalapatraṃ rasāliptaṃ tāmrapātrāntare sthitam
upariṣṭānmṛdā liptaṃ dattvā mṛdvagnimeva ca
bījasaṃyuktamāvartya sthāpayenmatimān sadā
ṭaṅkaṇaṃ tilacūrṇaṃ ca śītale tu nivāpayet
rasasiddhaṃ tu kanakaṃ pakṣaikaṃ sthāpayedbhuvi
uddhṛtya punarudghāṭya vikreyaṃ tat sureśvari
punaranyaṃ pravakṣyāmi rasavedho yathā bhavet
tilasarṣapacūrṇasya dve pale ca pradāpayet
dve pale ca haridrāyā ekatraiva tu mardayet
mardayenmṛnmaye pātre palapañcakapannagam
vāpayet siddhasūtena śalākāṃ caiva cālayet
punaśca vāpayettāvat yāvat kaṭhinatāṃ vrajet
tannāgaṃ jāyate divyaṃ jāmbūnadasamaprabham
udghāṭaṃ kathayiṣyāmi rasaviddhaṃ ca pannagam
ghoṣākṛṣṭaṃ tu yat śulvaṃ ṣoḍaśāṃśena yojayet
ekīkṛtya samāvartya chāgamūtre niṣecayet
sarvadoṣavinirmuktaṃ jāyate hema śobhanam
lohavedha iti khyāto vistaraṇe sureśvari
yathā lohe tathā dehe kartavyaḥ sūtakaḥ sadā
samānaṃ kurute devi praviśandehalohayoḥ
pūrvaṃ lohe parīkṣeta tato dehe prayojayet
tanmamācakṣva deveśi kimanyacchrotumicchasi
śrīdevyuvāca
lohavedhāstvayā deva yadarthamupavarṇitāḥ
taṃ dehavedham ācakṣva yena syāt khecarī gatiḥ
śrībhairava uvāca
prathamaṃ śodhayeddehaṃ paścāt kalkaṃ samācaret
anyathā na bhavet siddhiḥ rase caiva rasāyane
prātaḥ prātaḥ pibedādau tridinaṃ ghṛtasaindhavam
ketakyāḥ stanajaṃ kvāthaṃ tadanu tridinaṃ pibet
vidhinā svedanaṃ kṛtvā sayavakṣāraśarkaram
tryahaṃ pibedvarākvāthaṃ sadevāsuravandite
kvāthaṃ kaṭukarohiṇyāḥ samyak jāte virecane
tridinaṃ yāvakānnaṃ ca bhuñjīta ghṛtasaṃyutam
palāśabījajantughnaguṇamodakabhakṣaṇāt
kīṭasya pātanaṃ kuryādatha kākeṣṭavāriṇā
vacāmaricasindhūttharajanīkaṇanāgarāt
dhātrīguḍaviḍaṅgācca parāgaṃ divasatrayam
evaṃ saṃśodhya śālyannaṃ kṣīramudgāmbuyāvakaiḥ
tato jātabalo bhūtvā caredrāsāyanaṃ vidhim
dhātrīrasaghṛtakṣaudraiḥ kṣīraiḥ suratarūdbhavaiḥ
tailaṃ nirmathya deveśi dvicatuḥṣaṭpalānvitam
laghumadhyottamairmānaiḥ trimāsaṃ pratyahaṃ pibet
āroṭaṃ bhakṣayet paścāt jīrṇaṃ ca tadanantaram
kṣetrīkṛtya tato dehaṃ tato bhakṣyaṃ tu vardhayet
śodhitaṃ vyomatāpyābhyāṃ pātitaṃ tadanantaram
taṇḍulīyakabhṛṅgāhvapeṣitaṃ vāpitaṃ rasam
āroṭamiti seveta prathamaṃ dehasiddhaye
athavā bhasmatāṃ prāptaṃ ṣaḍvāraṃ kalkayogataḥ
yāvat saṃvatsaraṃ pūrṇaṃ tāvadāroṭakaṃ bhajet
śilājatukṣaudraviḍaṅgasarpirlohābhayāpāradatāpyabhakṣam
āpūryate durbaladehadhātūn tripañcarātreṇa yathā śaśāṅkaḥ
bakakanyārasakṣaudradviniśātriphalāguḍaiḥ
kalkīkṛtaṃ rasaṃ vyomakāntamadhvājyasaṃyutam
bhuktvā gacchedamaratāṃ kṣetrīkaraṇamuttamam
cūrṇamabhrakasattvasya kāntalohasya vā tataḥ
tīkṣṇasya vā mahādevi triphalākvāthabhāvitam
yāvadañjanasaṃkāśaṃ vastrachannaṃ viśodhya tat
bhṛṅgāmalakasāreṇa haridrāyā rasena ca
puṭitaṃ rasasaṃyuktaṃ madhughṛtasamanvitam
lohasampuṭamadhyasthaṃ māsaṃ dhānye pratiṣṭhitam
ghṛtena madhunā lihyāt kṣetrīkaraṇamuttamam
evaṃ varṣaprayogeṇa sahasrāyur bhavennaraḥ
rasasiddheḥ purā hema guñjāmātraṃ dine dine
bhakṣayeddehasiddhyarthaṃ rasasiddhiḥ prajāyate
kāntābhrasattvaṃ sarasamīṣatkanakajāritam
lihyādādau samadhvājyaṃ kṣetrīkaraṇamuttamam
varṣaṃ varṣārdham athavā pūrvamevaṃ tu bhakṣayet
vajrajīrṇo raso devi hyuttamaḥ parikīrtitaḥ
madhyamo hemajīrṇastu tārajīrṇo'dhamaḥ priye
hemajīrṇe bhasmasūte rudratvaṃ bhakṣite vrajet
viṣṇutvaṃ tārajīrṇe tu brahmatvaṃ bhāskareṇa tu
tīkṣṇajīrṇe dhanādhyakṣaḥ sūryatvaṃ capalālaye tu
vājare tu śaśāṅkatvam analatvaṃ tu rohaṇe
sāmānyena tu tīkṣṇena śakratvaṃ prāpnuyānnaraḥ
evaṃ yo lohajīrṇaṃ tu bhakṣayedbhasmasūtakam
jalena jalarūpaḥ syāt sthalena sthalatāṃ vrajet
tejo'dhike tathā tejaḥ vāyorapyadhiko balī
hartā kartā svayaṃ sākṣāt śāpānugrahakārakaḥ
yatra mūtrapurīṣaṃ tu sādhakastu parityajet
pāṣāṇo mṛnmayaṃ tatra spaṣṭaṃ bhavati kāñcanam
prasvedastasya gātrasya lohānyaṣṭau ca vedhayet
tat sarvaṃ kanakaṃ nityaṃ bhakṣite dvādaśe pale
rudratulyo mahādevi ajarāmarakāriṇi
bhasmasūtaṃ tathā tāraṃ bhakṣayet ṣoḍaśaṃ palam
athavā tārajīrṇaṃ tu bhakṣayedbhasmasūtakam
śulvaṃ ca vaṅgaghoṣaṃ ca tatsvedāt tāratāṃ vrajet
athavā tīkṣṇajīrṇaṃ tu bhakṣayedbhasmasūtakam
mūtreṇa tasya spṛṣṭaṃ tu vaṅgaṃ vrajati tāratām
ekaikena niṣekeṇa stambhanaṃ nāgavaṅgayoḥ
guñjāmātraṃ rasaṃ devi hemajīrṇaṃ tu bhakṣayet
dviguñjāṃ tārajīrṇasya ravijīrṇasya tattrayam
tīkṣṇābhrakāntamāṣaikaṃ guñjaikā drāvikā bhavet
vajravaikrāntajīrṇaṃ tu bhakṣayet sarpiṣānvitam
nāgaṃ vaṅgaṃ rasaṃ bhasma viṣopaviṣasaṃyutam
mātrāyuktaṃ tataścaiva bhakṣayecca rasāyane
hema tāraṃ tathā kāntaṃ jāyate'gnisahaṃ kramāt
baddhaśca rasarājo'yaṃ dehasiddhiṃ pradāpayet
vajrāyaskāntamākṣīkavaikrāntābhrakakāñcanaiḥ
etairjīrṇair yathālābhaṃ rasaḥ śasto rasāyane
ṣaḍevoparasāṃścaiva bhakṣaṇārthaṃ ca vāhayet
bhakṣaṇāttīkṣṇajīrṇasya palamekaṃ tu bhakṣayet
ā daśavarṣasahasrāṇi vajrakāyaḥ sa jīvati
evaṃ ca dvādaśapalaṃ tīkṣṇajīrṇaṃ tu bhakṣayet
evaṃ jīvenmahākalpaṃ pralayānte śivaṃ vrajet
bhasmanaḥ śulvajīrṇasya palaike lakṣamāyuṣaḥ
dvipale koṭirāyuṣyaṃ tripale brahmaṇāyuṣam
catuḥpale vaiṣṇavāyuḥ rudrāyuḥ pañcame pale
ṣaṣṭhe pale ca samprāpte mahākalpaṃ sa jīvati
bhasmano hemajīrṇasya palena brāhmamāyuṣam
dvipale vaiṣṇavāyuṣyaṃ rudrāyustripalena tu
catuḥpalena deveśi śivatvaṃ prāpnuyānnaraḥ
hemajīrṇe bhasmasūte tripale bhakṣite kramāt
aṣṭāśīti sahasrāṇi yoginyo baladarpitāḥ
tasya tiṣṭhanti kiṃkaryaḥ kāmarūpī bhavennaraḥ
yadyadbhāvayate rūpaṃ tattadrūpadharo bhavet
mitaiḥ palaikādaśabhiḥ hemabhasmāni bhakṣayet
guñjaikāmātraṃ deveśi jñātvā cāgnibalaṃ nijam
ghṛtena madhunācchādya tāmbūlaṃ kāminīrbhajet
eko hi doṣaḥ sūkṣmo'yaṃ bhakṣite bhasmasūtake
trisaptāhaṃ varārohe kāmāndho jāyate naraḥ
kāminīnāṃ sahasraṃ tu kṣobhayeddivasāntare
nārīsaṅgād varārohe dehe krāmyati sūtakaḥ
nārīsaṅge varārohe ajīrṇaṃ tasya jāyate
maithunāccalite śukre trisaptāhāvadhi kramāt
jāyate prāṇasandehas tasmāttanmaithunaṃ tyajet
yuvatyā jalpanaṃ kāryaṃ yuvatyā cāṅgamardanam
yasyāḥ sparśanamātreṇa rasaḥ krāmyati vigrahe
yathā kāmo'pyudayati sustrīrūpanirīkṣaṇāt
tathā krāmyati deveśi sūtako'sau tataḥ kramāt
aśvatthapatrasadṛśo bhago yasyāḥ samaḥ śubhaḥ
tādṛśyāḥ surataṃ devi bhājanaṃ tu rasāyane
nirmāṃsaścaiva dīrghaśca bhagaḥ śuṣkaśirāstathā
sadā dāridryakartāraṃ varjayettaṃ rasāyane
arghyeṇa tarpayennityaṃ matsyamāṃsaṃ nivedayet
yogīndrān yoginīrmantraiḥ pūjayitvā kṣamāpayet
kakārāṣṭakavargaṃ tu kaṭvamlalavaṇaṃ tyajet
abhrajīrṇapalaikena vyādhibhirnābhibhūyate
dvitīye śukravṛddhiḥ syāt tṛtīye balavān bhavet
caturthe palitaṃ hanti valīṃ jayati pañcame
ṣaṣṭhe śrutidharo vāgmī saptame netrarogajit
aṣṭame tārkṣyadṛṣṭiḥ syāt brahmāyur brahmavikramaḥ
navapalopayogena suramelāpako bhavet
daśapalaprayogeṇa dvitīyaḥ śaṅkaro bhavet
rasavīryasya rakṣārthaṃ baliṃ dadyāddine dine
japenmṛtyuñjayaṃ mantraṃ rasasiddhiḥ prajāyate
same tu vimale jīrṇe yo rasaṃ bhakṣayennaraḥ
daśavarṣasahasrāṇi sa jīvetparameśvari
dviguṇe vimale jīrṇe daśalakṣaṃ sa jīvati
triguṇe vimale jīrṇe daśakoṭiṃ ca jīvati
jīrṇe caturguṇe devi rasaḥ khecaratāṃ nayet
tataḥ pañcaguṇe jīrṇe sparśavedhī mahārasaḥ
yādṛśaṃ vimale jīrṇe tādṛśaṃ hemamākṣike
tat phalaṃ labhate devi tasya vīrye sa jīvati
punaranyaṃ pravakṣyāmi vajrabhasmarasāyanam
prathamaṃ jārayet sūte gandhakaṃ suravandite
dāpayettriguṇaṃ tīkṣṇaṃ samaṃ hema ca sūtake
tenaiva hemajīrṇena vajraratnaṃ tu lepayet
bālavatsapurīṣeṇa tadvajraṃ veṣṭayettataḥ
baddhvā poṭalikāṃ tena puṭapākaṃ tu dāpayet
tatkṣaṇājjāyate bhasma śaṅkhakundendusannibham
tad vajrabhasma subhage kārayet piṣṭikāsamam
tatsūtagolakarajo gatadehaṃ vimardayet
punastadgolakarajo bālavatsapurīṣakaiḥ
mūṣālepaṃ tu tenaiva ardhārdhena tu kārayet
taddhamedandhamūṣāyāṃ mūrchitaṃ vajrajāritam
phūtkārāṇāṃ sahasreṇa bhasma tajjāyate kṣaṇāt
ardhārdhaṃ prāpyate bhasma gokṣīrasadṛśaṃ priye
snehe dhṛtaṃ ca yatkalkaṃ kaṅguṇītailasaṃyutam
trisaptāhādvarārohe kāyaśuddhistu jāyate
tilamātraṃ vajrabhasma hemabhasma ca tatsamam
dhameddhattūrasaṃliptaṃ valīpalitanāśanam
śuddhahema palānyaṣṭau mṛtasūtasamāyutam
mardayenmadhyamāmlena golako bhavati kṣaṇāt
ardhaṃ ca prāpyate bhasma gokṣīrasadṛśaṃ priye
mṛtavajrasya bhāgaikaṃ golabhāgacatuṣṭayam
mardayet taptakhallena bhasmībhavati sūtakaḥ
mārayedbhūdhare yantre saptasaṅkalikākramāt
tadbhasma tu punaḥ paścāt madhyamāmlena mardayet
puṭaṃ dadyāt prayatnena ṣaṣṭyadhikaśatatrayam
tadbhasma jāyate devi sindūrāruṇasannibham
tadbhasma palamātraṃ tu lihyānmadhvājyasaṃyutam
lihyādevaṃ saptavāraṃ kṣīrāhāro jitendriyaḥ
dvitīye saptame caiva bhakṣayecca paladvayam
anayā kramavṛddhyā tu bhakṣayet saptasaptakam
tadvṛddhyā jāyate siddho divyatejā bhavennaraḥ
rudrāyuṣaṃ bhavettasya khecaratvaṃ na saṃśayaḥ
tasya mūtrapurīṣābhyāṃ lohānyaṣṭau ca kāñcanam
tadbhasmapalamekaṃ tu krāmaṇena samanvitam
dravyāddvādaśasāhasrapalamāne bhujaṅgame
jāyate kanakaṃ divyaṃ devābharaṇabhūṣaṇam
kāntacūrṇapalānyaṣṭau palānyaṣṭau rasasya ca
ekīkṛtyātha saṃmardya bījapūrāmlamarditam
mardayettaptakhallena golako bhavati kṣaṇāt
mṛtavajrasya bhāgaikaṃ golabhāgacatuṣṭayam
ekīkṛtyātha saṃmardya bhasmībhavati sūtakaḥ
mārayedbhūdhare yantre saptasaṅkalikākramāt
tadbhasmabhāgam ekaṃ tu bhāgaikaṃ gandhakasya ca
andhamūṣāgataṃ dhmātaṃ khoṭo bhavati tatkṣaṇāt
dvātriṃśanmṛtakhoṭasya śuddhahemnaśca viṃśatiḥ
tāraṃ tāmraṃ vyomasattvaṃ kāntasattvaṃ caturthakam
ekaikaṃ dvādaśāṃśāḥ syuḥ sarvamekatra kārayet
andhamūṣāgataṃ dhmātaṃ khoṭo bhavati tatkṣaṇāt
dvātriṃśanmilataḥ khoṭān sūkṣmacūrṇaṃ tu kārayet
tat khoṭasūkṣmacūrṇaṃ tu āroṭarasasaṃyutam
mardayenmadhyamāmlena golako bhavati kṣaṇāt
golakasya pale dve ca mṛtakāntasya tatsamam
ekīkṛtyātha saṃmardya meghanādarasena ca
munipuṣparasenaiva dinamekaṃ ca mardayet
guṭikāḥ kārayeddevi ṣaṣṭyadhikaśatatrayam
tatraikāṃ guṭikāṃ sarpistriphalāmadhusaṃyutām
bhakṣayedvarṣamekaṃ tu brahmāyurjāyate naraḥ
sarvāstā bhakṣayet paścāt rudrāyuḥ sa bhavennaraḥ
athaikā dhāritā vaktre guṭikāmarasundari
haṭhādrogāṇi kṛtsnāni palitāni ca nāśayet
upacāraṃ pravakṣyāmi vajrasattvarasāyane
vajrabaddhastu yo devi raso'yaṃ vajratāṃ nayet
tena baddhāstu ye dehāste dehā vajrarūpiṇaḥ
tilamātraṃ rasaṃ devi brahmāyur daśa jīvati
yavamātraṃ rasaṃ devi viṣṇukoṭiṃ sa jīvati
guñjāmātraṃ tu deveśi mahākalpāyuṣo bhavet
māṣamātraṃ varārohe mama tulyaguṇo bhavet
mantrahīnena subhage na sa gamyo bhaviṣyati
na siddhisādhanaṃ tasya janmakoṭiśatairapi
mūḍhacitto bhramatyeṣa kulaśāsanavarjitaḥ
tasya vighnasahasrāṇi kurvate devadānavāḥ
devyaścākāśagāminyo bhūcaryaśca sureśvari
svapne taṃ bhajayitvā tu retorakte haranti tāḥ
tenaiva retomārgeṇa harante bhakṣitaṃ rasam
bhāskarādyā grahā devi garjanti nijarūpataḥ
kṣatriyasya tu rūpeṇa devā vai garjayanti ca
piśācā vaiśyarūpeṇa śūdrarūpeṇa rākṣasāḥ
anye mānuṣarūpeṇa bhajante svapanāntare
asthimāṃsāni khādanti svapneṣu surasundari
svapnānte prāpyate bhrāntiḥ prāyaḥ paśyati mānavaḥ
vajrabhasma harantyeva svapnānte kṣobhayanti ca
bhakṣite hemavimale palāyante diśo daśa
bhūtapretapiśācāśca śākinyo guhyakādayaḥ
vajrāṇāṃ māraṇe ye tu lohānāṃ vā rasasya tu
varjanīyāḥ prayatnena prayuktāṃstān śṛṇu priye
teṣāṃ yuktiprakārāstu prayuktā yuktidāyakaiḥ
evaṃ vadanti bhūtādyā bhīṣayanti sma taṃ naram
rañjako rāgakārī syāt krāmaṇaḥ krāmaṇe hitaḥ
bandhakā dṛḍhakārāśca tathā puṣṭikarāḥ smṛtāḥ
śukraśoṇitaviṇmūtre vividhena tu bhakṣayet
kuṣṭhavyādhikaraṃ tacca nāgavaṅgakalaṅkitam
triphalājātikaṅkolaṃ karpūrarasamiśritam
khadiraṃ samatoyena marditaṃ bhakṣayedrasam
payasā kaṭukaṃ ghṛṣṭvā pathyaṃ krāmaṇamuttamam
stanyena hemaghṛṣṭena na khādyo'yaṃ sureśvari
alambuṣāyaskāntasya tālakasya ca bhakṣaṇāt
dehe krāmati sūtendro nātra kāryā vicāraṇā
avaśyaṃ kramate sūtaḥ strīyoge krāmaṇaṃ param
brahmacaryeṇa vā yogī sadā seveta sūtakam
samādhiḥ kāraṇaṃ tacca krāmaṇaṃ paramaṃ matam
prabhāte bhakṣayet sūtaṃ pathyaṃ yāmadvayādhike
no laṅghayet triyāmaṃ tu madhyāhne na tu bhojayet
atipānaṃ cātyaśanam atinidrātijāgaram
strīṇāmatiprasaṅgaṃ cātyadhvānaṃ ca vivarjayet
atikopaṃ cātiharṣamatilaulyam atispṛhām
śuṣkavādaṃ jalakrīḍām aticintāṃ ca varjayet
kūṣmāṇḍaṃ karkaṭīṃ caiva kāliṅgaṃ kāravellakam
kusumbhakaṃ ca karkoṭaṃ kadalīṃ kākamācikām
kakārāṣṭakametaddhi varjayedrasabhakṣakaḥ
pātakaṃ ca na kartavyaṃ paśusaṅgaṃ vivarjayet
liṅgacchāyāṃ na laṅgheta nārīchāyāṃ tathaiva ca
catuḥpathe na gantavyaṃ viṇmūtraṃ na ca laṅghayet
surāṇāṃ nindanaṃ devi strīṇāṃ nindāṃ ca varjayet
satyaṃ ca vacanaṃ brūyādapriyaṃ na vadedvacaḥ
kulatthamatasītailaṃ tilānmāṣānmasūrakān
kapotakaṃ kāñjikānnaṃ takrabhaktaṃ ca varjayet
kaṭvamlatīkṣṇalavaṇaṃ picchilaṃ pittalaṃ ca yat
tilatailaṃ dadhi kṣīraṃ drākṣākolaparūṣakam
badaraṃ cirabilvaṃ ca sahakāraṃ suvarcalam
nāraṅgaṃ kāñcanāraṃ ca śobhāñjanamapi tyajet
kṣudhārto naiva tiṣṭheta ajīrṇaṃ naiva kārayet
na vādajalpanaṃ kuryāt divāsvāpaṃ na kārayet
naivedyaṃ naiva bhuñjīta karpūraṃ varjayet sadā
kuṅkumālepanaṃ varjyaṃ varjayennaṭanaṃ kṣitau
nāgniṃ spṛśettu pādena na gā vā brāhmaṇānna ca
na hanyāt kumārīṃ ca vātulānapi varjayet
divārātraṃ japenmantraṃ snātavyaṃ ca dine dine
hitaṃ ca mudgā dugdhānnaṃ śālyannaṃ ca samāhitam
śākaṃ paunarnavaṃ devi meghanādaṃ ca vāstukam
saindhavaṃ nāgaraṃ mustāṃ padmamūlāni bhakṣayet
udbhinnacūcukā śyāmā surūpā subhagā śubhā
divyatejaḥsamāyuktā kāmaśaktivivardhitā
saṃnidhāne ca kartavyā vṛddhaiśca parirakṣitā
kṛṣṇāgaurātivṛddhāṅgīṃ kuśīlāṃ na bhajet kvacit
tilakaṃ kuṅkumaṃ gandhaṃ kastūryā ca manoharam
surabhīṇi ca puṣpāṇi sukhaśayyeṣṭabhojanam
sukhavāsitvamevoktaṃ krāmaṇaṃ sūtakasya tu
ātmajñānakathāṃ pūjāṃ śivasya tu viśeṣataḥ
etāṃstu samayān bhadre na laṅghedrasabhakṣaṇe
laṅghanādvividhaṃ lakṣyaṃ lakṣaṇaṃ tasya kathyate
rasarāje tvajīrṇe tu pratyayo'yaṃ bhavet priye
mūrcchā śoko bhramaḥ kampaḥ chardirmoho jvarastathā
hikkāvepathuśūlāni nidrālasyamarocakam
liṅgastambho hyatīsāraḥ kāsaśvāsavijṛmbhikāḥ
karṇāsyacakṣuḥkukṣau ca vṛṣaṇodaramūrdhani
meḍhre dāho'gnimāndyaṃ ca jātaḥ sarvāṅgasaṃśayaḥ
anyāṃścaiva mahāvyādhīn rasājīrṇe tu lakṣayet
kāñjikaṃ sarjikākṣāraṃ kāravallīrasaplutam
gomūtrasaindhavayutaṃ tasya saṃkrāmaṇaṃ pibet
mokṣakasya rasaṃ devi rājakoṣātakīrasam
sindhukaṃ kṛṣṇagomūtraṃ kāravallīrasaplutam
sauvarcalasamopetaṃ rasājīrṇe pibennaraḥ
rasājīrṇe na jīvettu mriyate nātra saṃśayaḥ
rasāyane sujīrṇe tu tena sarvaṃ vidhīyate
yadā suptastadaṅgaṃ ca strī stanenaiva gharṣayet
vāmena mardayedevaṃ sūtaḥ krāmati nirvyathaḥ
nivāte nirjane sthāne bhūgṛhe nirupadrave
śītātapavinirmuktaḥ pathyāśī laghubhojakaḥ
yathoktadivasaiḥ siddhiṃ prāpnuyānnātra saṃśayaḥ
sarvāhāreṇa divasairdviguṇaiḥ siddhimāpnuyāt
sevanācchītavātābhyāṃ triguṇairdivasaiḥ kramāt
atimārgasya dharmaiśca divasaistu caturguṇaiḥ
tatra vedhaṃ pravakṣyāmi dehasiddhikapūrvakam
tava snehena deveśi proktameva rasāyanam
tvagvedhaḥ prathamaṃ devi māṃsavedho dvitīyakaḥ
tṛtīyo raktavedhastu caturthaścāsthivedhakaḥ
pañcamo majjavedhaḥ syāt nāḍīvedhastu ṣaṣṭhakaḥ
saptamo dhātuvedhaśca aṣṭamaḥ kavacasya tu
tvacāvedhena deveśi pannagaḥ kuṭilo bhavet
māṃsavedhena subhage kuṭilaḥ kāñcanaṃ bhavet
asthivedhena deveśi tīkṣṇaṃ kanakatāṃ vrajet
majjavedho varārohe lohānyaṣṭau ca vedhayet
kavacasya tu vedhena mṛnmaye kāñcanaṃ bhavet
vedhe tu hemavimale majjño hema prajāyate
tāre māṃsaṃ sureśāni jīrṇasūtaśca vedhayet
alake vimale tāpye tīkṣṇe tāre ca bhāskare
krāmaṇe tu bhavettakraṃ śarkarā mākṣikaṃ tathā
kapilākṛṣṇagotakraṃ tattu devi rasāyane
sāttvikaṃ gavyatakraṃ tu rājasaṃ sārasodbhavam
tāmasaṃ māhiṣaṃ takraṃ deyaṃ naiva rasāyane
ārdrakasya raso devi tathā pūgaphalāni ca
mardanaṃ navanītena rasasya krāmaṇaṃ param
adhamaṃ śākamūlotthaṃ madhyamaṃ phalamūlajam
uttamaṃ devadeveśi rasakaṃ tu rasāyane
tīkṣṇavedhena nīlābhaḥ tāmreṇāruṇasaṃprabhaḥ
rajatenendusaṃkāśo hemnā kāñcanasannibhaḥ
dhūmāvalokī vaktrastho māsāt khecaratāṃ nayet
sparśavedhī tu vaktrastho dvimāsāt siddhidāyakaḥ
śatakoṭistribhirmāsaiḥ caturbhirdaśakoṭikaḥ
pañcabhiḥ pañcakoṭiśca ṣaḍbhiḥ syāt koṭivedhakaḥ
evaṃ krameṇa kurute śarīramajarāmaram
aṇimādiguṇaiśvaryam ājñāsiddhiḥ prajāyate
saptabhirlakṣavedhī syādaṣṭābhiścāyutaṃ punaḥ
sahasraṃ navabhirmāsairdaśamāsaiḥ śataṃ punaḥ
tasya mūtrapurīṣaistu śleṣmaṇāṅgamalaistathā
lepāddhematvamāyānti pāṣāṇādīni bhūtale
catuḥṣaṣṭyaṃśato vedho māsaikāddaśavedhakaḥ
dvātriṃśāṃśakavedhī tu varṣāddehaṃ tu vedhayet
kuñcitāgrāstu yatkeśā yā śyāmā padmalocanā
vistīrṇaṃ jaghanaṃ yasyāḥ saṃkīrṇaṃ hṛdayaṃ bhavet
kṛṣṇapakṣe bhavedyasyā yuvatyāḥ puṣpadarśanam
kāminī sā samākhyātā uttamā ca rasāyane
āliṅgane sparśane ca maithunālāpayorapi
sarvarogavinirmukto valīpalitavarjitaḥ
nāsau chidyeta śastraiśca pāvakena na dahyate
vāyuvego mahātejāḥ kāmadeva ivāparaḥ
icchayā jāyate dṛśyo hyadṛśyaścaiva jāyate
tasya saṃsparśamātreṇa sarvalohāni kāñcanam
tasminnekārṇave ghore naṣṭasthāvarajaṅgame
devā yatra vilīyante siddhastatraiva līyate
idaṃ rahasyaṃ paramaṃ mayā proktaṃ sureśvari
sādhusajjanasārajñā rasajīrṇakriyāparāḥ
rasavādīti samproktā itare dveṣavādinaḥ
punaranyāṃ pravakṣyāmi guṭikāṃ rasadurlabhām
vaṅgasīsakaśulvābhrahematārasamanvitaḥ
vajrāyasādibhiryuktaḥ kriyate vādikaiḥ rasaḥ
sarvāṃstānekataḥ kṛtvā mūṣāmadhye sthitān dhamet
guṭikā jāyate divyā nāmnā vajrāṅgasundarī
mukhasthā siddhidā proktā jarāmṛtyuvināśinī
saṅgrāme vijayī vīro vajradeho mahābalaḥ
sarvalokapriyo nityaṃ nārīṇāṃ subhagastathā
vajravyomajasattvakaṃ sakanakaṃ candraṃ raviṃ kāntakaṃ nāgaṃ vaṅgamathāyasaṃ dṛḍhataraṃ sūtaṃ kṛtaṃ tatsamam
vaktrasthaṃ rasagolakaṃ ratikaraṃ sarvārthadaṃ tāpahaṃ varṣaikena nihanti doṣanicayaṃ kalpāyuṣo jāyate
pūrvasiddharase devi pādāṃśaṃ hema yojayet
mṛtavajrapalāṃśena vyomasattvaṃ prayojayet
kṣīrakañcukitoyena suradālīrasena ca
vidhinā mardayitvā tu naṣṭapiṣṭaṃ tu kārayet
kāntacūrṇatruṭiṃ dattvā mūkamūṣāgataṃ dhamet
guṭikā jāyate divyā vaktrasthā sarvasiddhidā
subhagaṃ mākṣikaṃ caiva vajramabhrakameva ca
hema śulvaṃ tathā tāraṃ samabhāgāni kārayet
vajrabaddhā tu guṭikā vaktrasthā sarvasiddhidā
bhrāmakaṃ mākṣikaṃ caiva lohatrayasamanvitam
śaktibījasamāyuktaṃ bījatrayasamanvitam
tridaṇḍīmarditaṃ sūtamekīkṛtya ca golakam
andhamūṣāgataṃ dhmātaṃ samāvartaṃ tu kārayet
pūjāṃ kṛtvā kṣipedvaktre ṣaṇmāsāt sa bhavet priye
abhayaḥ sarvaśatrūṇāṃ vajrakāyo mahābalaḥ
nandikeśakumārādyā bhakṣyamāṇaṃ haranti ye
naṣṭachāyā na dṛśyante haste dadati bhasma ca
hriyamāṇaṃ rasaṃ taistu mūḍhabuddhirna paśyati
kathayetsarvajantūnāṃ na me siddhī rasāyane
manasā rasasiddhistu tathā kleśo mayā kṛtaḥ
mayā kṛtā dravyahānir durdhiyā mūḍhacetasā
īdṛśaṃ naiva jānāti vidhihīnaṃ mayā kṛtam
pāpiṣṭho dūṣayecchāstram ātmakarma na vidanti
vidhihīno raso devi naiva sidhyetkadācana
śāstrahīnasya deveśi naiva siddhirvarānane
aśubhaiḥ karmabhiḥ sarvaiḥ sampradāyo na sidhyati
na sidhyedrasaśāstre tu na sidhyettādṛśo guruḥ
na prāpettādṛśīmājñāṃ naiva jñānaṃ ca tādṛśam
na prāpettādṛśīṃ nārīmekacittāṃ varānane
na prāpedrasavantaṃ ca tāṃ ca devīṃ rasāṅkuśīm
yasya tuṣṭaḥ śivaḥ sākṣāttasya siddhī rasāyane
punaranyat pravakṣyāmi golabandhanamuttamam
yena bhakṣitamātreṇa jāyate hyajarāmaraḥ
gandhābhrakāntasahitaṃ bhānukharparakāñcanam
samaṃ tīkṣṇaṃ rasendrasya baddhaṃ kṛtvā tu golakam
rasendraṃ pañcapalikaṃ samabhāgena melayet
saptajambīratoyena mardayedgolakasya ca
chāyāviśuṣkaṃ golaṃ tu śaśibhāvaṃ karoti tat
etat sarvaṃ vimardyaṃ tu sūtakaṃ golakasya ca
tat karīṣāgninā bhūmau mṛdusvedaṃ tu kārayet
vaktre sthitamidaṃ golaṃ cāmaratāpradāyakam
sūtagolakajātasya phalaṃ vaktuṃ na śakyate
rasāyane varṇakaro rasasiddhipradāyakaḥ
sugandhalepatāmbūlakastūrīkuṅkumāguru
śrīkhaṇḍaṃ mṛganābhiśca kaṅkolaṃ jātikāphalam
anyāni ca sugandhīni snāne pāne pradāpayet
kuñcitāgrāstu yatkeśā yā śyāmā padmalocanā
vistīrṇaṃ jaghanaṃ yasyāḥ saṃkīrṇaṃ hṛdayaṃ bhavet
kṛṣṇapakṣe bhavedyasyā yuvatyāḥ puṣpadarśanam
kāminī sā samākhyātā uttamā ca rasāyane
āliṅgane sparśane ca maithunālāpayorapi
sarvarogavinirmukto valīpalitavarjitaḥ
śatarogaṃ vinaśyeta mukhamadhye dhṛteṣu ca
yavatulyapramāṇeṣu jīvedvarṣaśatatrayam
atha ṣoḍaśavarṣāṇi ṣoḍaśāni sureśvari
ghṛtāni mukhamadhye tu teṣu vakṣyāmi ye guṇāḥ
nāsau chidyeta śastraiśca pāvakena na dahyate
vāyuvego mahātejāḥ kāmadeva ivāparaḥ
icchayā jāyate dṛśyo hyadṛśyaścaiva jāyate
tasya saṃsparśamātreṇa sarvalohāni kāñcanam
punaranyaṃ pravakṣyāmi vajrabandhaṃ surārcite
hīnāṅgo'bhyadhikāṅgaśca savyādhiḥ kubja ānataḥ
natāṅghriḥ pāṇiniḥsūto jarayā stobhitendriyaḥ
jaḍagadgadamūko'pi gatihīnastathaiva ca
śaṅkhatvacavinirmukto jīvitaireva tiṣṭhati
baddhasyāsya prabhāvena samāvarto yadā bhavet
koṭivedhi rasaṃ grāhyaṃ piṇḍaṣaṭkena saṃyutam
ekaikasya tu madhyasthāṃ guṭikāṃ kārayedbudhaḥ
guṭikāḥ pañcasaṃkhyātāḥ ṣaṣṭhī caiva tu pañcamī
ṣaṭsaṃguṇitapiṇḍaṃ syāt tāmrapātraṃ suśobhanam
ūrdhvaṃ puruṣamātraṃ tu puruṣārdhaṃ ca maṇḍalam
caturmukhakṛtaṃ kāṣṭhaṃ tasyopari nivedayet
saghṛtaṃ ca mahātailaṃ samabhāgena lepayet
pūjayitvā kaṭāhaṃ tu dikpālāṃścaiva pūjayet
kumārīṃ pūjayet paścād dadyāddikṣu baliṃ tathā
dhamanaṃ tatra kurvīta caturdikṣu śanaiḥ śanaiḥ
sutaptaṃ ca vidhātavyaṃ nirdhūmaṃ ca yadā bhavet
tadā natvā guruṃ devaṃ candrārkādigrahānapi
nakṣatrāṇi ca sampūjya ātmānaṃ tatra nikṣipet
pṛthivyāpastathā tejo vāyurākāśameva ca
sudurlabhaṃ vijānīyāt siddhirūpaṃ niyojayet
kalalaṃ ca bhavet sarvaṃ puraś cāpo vinikṣipet
raktavarṇaṃ vijānīyāttejastejasi yojayet
māṃsapiṇḍaṃ bhavettatra vāyuṃ tatraiva nikṣipet
kāntavarṇaṃ tadā kāryaṃ nikṣipet khaṃ kapālake
dhamantaṃ hemasaṃkāśaṃ kṣāratvaṃ taṃ tu pādayet
kṛtvā tatra mahārāvaṃ huṅkāraṃ surapūjitam
uttiṣṭhati na sandehaḥ puṣṭāṅgo bhāskaro yathā
divyatejā mahākāyo divyadṛṣṭir mahābalaḥ
śatayojanavistīrṇaghaṇṭārāvaṃ supūjitam
dīptahemamayaṃ divyaṃ ratnamāṇikyaśobhitam
puṣpamālāpatākāḍhyaṃ kiṅkiṇījālamaṇḍitam
vimānottamamārūḍhaṃ śaṅkhakāhalaniḥsvanaiḥ
apsarogītavāditrairnṛtyairapi manoharaiḥ
divyābharaṇasampūrṇā divyamālyopaśobhitā
apāṅgarāgasampannā surūpā madavihvalā
āgacchati na sandeho devakanyoditaṃ prati
gṛhītvā sādhakendraṃ ca siddhaloke vasettataḥ
divyāni snānapānāni divyānyābharaṇāni saḥ
ramate śatasāhasraṃ siddhakanyāḥ smarāturāḥ
tasminnekārṇave ghore naṣṭasthāvarajaṅgame
devā yatra vilīyante siddhastatraiva līyate
bhūtakālāntako nāma caṇḍo'yamupavarṇitaḥ
tattvato'yaṃ mahādevi yadā kartuṃ na śakyate
anenaiva śarīreṇa tadā siddhirbhaviṣyati
