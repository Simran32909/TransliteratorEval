caturthe māsi niṣkramaṇikā
snātaḥ kumāro 'laṃkṛtaḥ sarvasurabhigandhaiḥ mālyaiśca yathopapādaṃ mātur aṅkagato yā vānyā mātṛsthāne
sakuśapāṇiḥ kuśair hotāram anvārabhate
saṃ pūṣann adhvanaḥ iti sūktena pratyṛcaṃ sthālīpākasya hutvā brāhmaṇān svasti vācya pūrvaṃ devāyatanaṃ gatvā sātapatraḥ kumāraḥ suhṛdgṛhāṇi ca
tataḥ paryeti
atha brāhmaṇabhojanam
ṣaḍviṃśatibhiḥ kāraṇaiḥ khalu bho brāhmaṇenādhyetavyaṃ bhavaty aparimitair vā
tad yathā kule jātaḥ
śaktimān
pūrve cābhirūpā āsan
sādhvācaritaṃ caitat
ṛṇaṃ caitad brāhmaṇasya
karmaṇām adhyayanaṃ śubhataram
adhītya ca kāryākārye jñāsyāmi
vidvāṃsaś ca sarvatra pūjyante
śiṣyāś ca śuśrūṣante
mahayanti ca sarvatra
sarvatra gatimān bhaviṣyāmi
yakṣyāmi
yājayiṣyāmi
lakṣaṇīyo bhaviṣyāmi
havīṃṣi ca susaṃskṛtāni bhokṣyāmi
mayā ca svādhyāyavatā mātāpitarau svarge loke sukham edhiṣyete
brahmacaryeṇa cāyuṣmān varcasvī bhaviṣyāmi
svādhyāyena kṣipraṃ pāpmānam apahanyām iti ca
svādhyāyavataḥ sarve lokāḥ
nāprāpyaṃ tasya kiṃcit
na tasya punarāvṛttiḥ
mantrabrāhmaṇayoḥ vedaśabdaḥ
vedo hi dharmamūlam
acoraharaṇīyaṃ ca brahma
ekaikā cark samyag adhītā kāmadhug bhavati
yaṃ yaṃ kratum adhīte tena tena ceṣṭaṃ bhaviṣyatīti
tad api ślokāḥ
ketumān laghimān dakṣo mitravān dhṛtimān śuciḥ
śīlavān śrutavān dānto bhavedvai paṅktipāvanaḥ
corarājāgnyudakebhyaḥ sadā saṃcayināṃ bhayam
nirbhayās tu sukhaṃ vaidyāś caranty akṣayyavṛttayaḥ
tad etat puṣkalaṃ vākyaṃ vedajñānaprayojanam
kuryād adhyayane yatnaṃ satyavādī jitendriyaḥ
iti
tad apy etad ṛṣir āha
yo jāgāra tam ṛcaḥ kāmayante yo jāgāra tam u sāmāni yānti
yo jāgāra tam ayaṃ soma āha tavāham asmi sakhye nyokāḥ
iti
ūrdhvam āgrahāyaṇyās tisro 'ṣṭamīṣvaṣṭakāsvaparapakṣeṣu
tāsāṃ prathamāyāṃ śākaṃ juhoti
iyameva sā yā prathamā vyaucchad antarasyāṃ carati praviṣṭā
vadhūrjajāna navakaṃ janitrī traya enāṃ mahimānaḥ sacantāṃ svāhā
iti
atha sviṣṭakṛtaḥ
yasyāṃ vaivasvato yamaḥ sarve devāḥ samāhitāḥ
aṣṭakā sarvatomukhī sā me kāmānatītṛpat
āhuste grāvāṇo dantānūdhaḥ pavamānaḥ
ardhamāsāṃśca māsāṃścāṅgāni namaste sumanāmukhi svāhā
iti
madhyamāyāṃ māghyā varṣe ca mahāvyāhṛtayaścatasro juhoti ye tātṛṣuḥ iti catasro 'nudrutya vapāṃ juhuyāt
vaha vapāṃ jātavedaḥ pitṛbhyo yatrainān vettha sukṛtasya loke
medasaḥ kulyā upasrutāḥ sravanti satyāḥ santu yajamānasya kāmāḥ svāhā
iti
mahāvyāhṛtibhiścatasṛbhiḥ ye tātṛṣuḥ iti catasṛbhir aṣṭāvāhutīḥ sthālīpāko'vadānamiśraḥ
antarhitā girayo 'ntarhitā pṛthivī mahī me
divā digbhyaśca sarvābhir anyamantardadhe pitṛbhyo'muṣmai svāhā
antarhitā ṛtavo 'horātrā susandhikāḥ
ardhamāsāśca māsāścāṅgāni namaste sumanāmukhi svāhā
yāstiṣṭhanti yāḥ sravanti yā adbhiḥ paritasthuṣīḥ
adbhiḥ sarvasya bhartṛbhiranyataḥ piturdadhe'muṣmai svāhā
yanme mātā pralulobha caraty apativratā
retastatpitā vṛṅktāmāhuranyo'vapadyatāmamuṣmai svāhā
iti mahāvyāhṛtīnāṃ vā sthāne catasro'nyatrakaraṇasya
uttamāyām apūpān juhoti
ukthyaścātirātraśca sadyaskrīś chandasā saha
anye ca kratavo devā ṛṣayaḥ pitarastathā
ṛtavaḥ sarvabhūtāni śivāḥ śāntāśca me sadā
santu me 'pūpakṛtām aṣṭake namaste sumanāmukhi svāhā
iti samānaṃ sviṣṭakṛt
śvo 'nvaṣṭakyāṃ piṇḍapitṛyajñāvṛtā gopaśur ajasthālīpāko vā gogrāsamāharedapi vā kakṣam u dahed eṣā me'ṣṭakā iti
na tveva na kurvīta na tveva na kurvīta
athātaḥ śāntiṃ kariṣyan rogārto vā bhayārto vā ayājyaṃ vā yājayitvā apratigrāhyaṃ vā pratigṛhya trirātram upoṣyāhorātraṃ vā sāvitrīṃ cābhyāvartayitvā yāvacchaknuyād gaurasarṣapakalkaiḥ snātvā śuklam ahataṃ vā vāsaḥ paridhāya sravantībhir adbhir udakumbhaṃ navaṃ bhūr bhuvaḥ svaḥ iti pūrayitvetarābhir vā gaurasarṣapadūrvāvrīhiyavān avanīya gandhamālyānāṃ ca yathopapādam agnaye sthālīpākasya hutvā sāvitryā sahasrād ūrdhvam ā dvādaśāt sahasrāt svaśaktitaḥ saṃpātam abhijuhoti
yāvad vā doṣanivṛttiḥ
uttareṇāgniṃ prāgagreṣu kuśeṣu prāṅmukha upaviśyāpohiṣṭhīyābhis tisṛbhir abhiṣiñcet
śuklair alaṃkṛtya mahāvyāhṛtayaḥ sāvitrīṃ svastyayanāni ca japitvā mucyate sarvapāpebhyo rogebhyaśca bhayebhyaśca
vyādhitaś cet tad aśaktaś cet pitā bhrātā vācāryaputraśiṣyāṇām anyatamo vānvārabdhe kuryāt
muñcāmi tvā haviṣā jīvanāya kamiti trīṇi sūktāni japati purastāt svastyayanānām
varo dakṣiṇā
evaṃ gāvo goṣṭhasya madhye rudrāya sthālīpākasya hutvā raudrasūktair agnim upatiṣṭhate
saṃpātābhiḥ saumaśrībhiḥ sāvitrīm aparimitāṃ japed vetasaśākhābhiḥ kuśamuṣṭibhir vā triḥ pradakṣiṇaṃ prokṣati gosūktair upasthānaṃ mucyate sarvarogebhyaḥ
atha brāhmaṇabhojanam
