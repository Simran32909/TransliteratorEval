vratam upaiṣyan antareṇa āhavanīyam ca gārhapatyam ca prāṅ tiṣṭhan apaḥ upaspṛśati
tat yat apaḥ upaspṛśati amedhyaḥ vai puruṣaḥ yat anṛtam vadati tena pūtiḥ antarataḥ
medhyāḥ vai āpaḥ
medhyaḥ bhūtvā vratam upāyāni iti
pavitram vai āpaḥ
pavitra pūtaḥ vratam upāyāni iti
tasmāt vai apaḥ upaspṛśati
saḥ agnim eva abhīkṣamāṇaḥ vratam upaiti
agne vratapate vratam cariṣyāmi tat śakeyam tat me rādhyatām iti
agniḥ vai devānām vrata patiḥ
tasmai eva etat prāha vratam cariṣyāmi tat śakeyam tat me rādhyatām iti
na atra tirohitam iva asti
atha saṃsthite visṛjate
agne vratapate vratam acāriṣam tat aśakam tat me arādhi iti
aśakat hi etat yaḥ yajñasya saṃsthām agan
arādhi hi asmai yaḥ yajñasya saṃsthām agan
etena nu eva bhūyiṣṭhāḥ iva vratam upayanti
anena tu eva upeyāt
dvayam vai idam
na tṛtīyam asti
satyam ca eva anṛtam ca
satyam eva devāḥ anṛtam manuṣyāḥ
idam aham anṛtāt satyam upaimi iti tat manuṣyebhyaḥ devān upaiti
sa vai satyam eva vadet
etat ha vai devāḥ vratam caranti yat satyam
tasmāt te yaśaḥ
yaśaḥ ha bhavati yaḥ evam vidvān satyam vadati
atha saṃsthite visṛjate idam aham yaḥ eva asmi saḥ asmi iti
amānuṣaḥ iva vai etat bhavati yat vratam upaiti
na hi tat avakalpate yat brūyāt idam aham satyāt anṛtam upaimi iti
tat u khalu punar mānuṣaḥ bhavati
tasmāt idam aham yaḥ eva asmi saḥ asmi iti evam vratam visṛjeta
atha atas aśana anaśanasya eva
tat u ha āṣāḍhaḥ sāvayasaḥ anaśanam eva vratam mene
manaḥ ha vai devāḥ manuṣyasya ājānanti
te enam etat vratam upayantam viduḥ prātar naḥ yakṣyate iti te asya viśve devāḥ gṛhān āgacchanti
te asya gṛheṣu upavasanti
saḥ upavasathaḥ
tat nu eva anavakﾱptam yaḥ manuṣyeṣu an aśnatsu pūrvaḥ aśnīyāt
atha kimu yaḥ deveṣu an aśnatsu pūrvaḥ aśnīyāt
tasmāt u na eva aśnīyāt
tat u ha uvāca yājñavalkyaḥ yadi na aśnāti pitṛ devatyaḥ bhavati yadi u aśnāti devān atyaśnāti iti sa yat eva aśitam anaśitam tat aśnīyāt iti
yasya vai haviḥ na gṛhṇanti tat aśitam anaśitam
sa yat aśnāti tena a pitṛ devatyaḥ bhavati
yadi u tat aśnāti yasya haviḥ na gṛhṇanti tena u devān na atyaśnāti
sa vai āraṇyam eva aśnīyāt yāḥ vā āraṇyāḥ oṣadhayaḥ yat vā vṛkṣyam
tat u ha sma āha api barkuḥ vārṣṇaḥ māṣān me pacata na vai eteṣām haviḥ gṛhṇanti iti
tat u tathā na kuryāt
vrīhi yavayoḥ vai etat upajam yat śamīdhānyam
tat vrīhi yavau eva etena bhūyāṃsau karoti
tasmāt āraṇyam eva aśnīyāt
saḥ āhavanīya agāre vā etām rātrīm śayīta gārhapatya āgāre vā
devān vai eṣaḥ upāvartate yaḥ vratam upaiti
sa yān eva upāvartate teṣām eva etat madhye śete
adhas śayīta
adhastāt iva hi śreyasaḥ upacāraḥ
sa vai prātar apaḥ eva prathamena karmaṇā abhipadyate apaḥ praṇayati
yajñaḥ vai āpaḥ
yajñam eva etat prathamena karmaṇā abhipadyate
yajñam eva etat vitanoti
sa praṇayati kaḥ tvā yunakti sa tvā yunakti kasmai tvā yunakti tasmai tvā yunakti iti etābhiḥ aniruktābhiḥ vyāhṛtibhiḥ
aniruktaḥ vai prajāpatiḥ
prajāpatiḥ yajñaḥ
tat prajāpatim eva etat yajñam yunakti
yat u eva apaḥ praṇayati adbhiḥ vai idam sarvam āptam
tat prathamena eva etat karmaṇā sarvam āpnoti
yat u eva asya atra hotā vā adhvaryuḥ vā brahmā vā āgnīdhraḥ vā svayam vā yajamānaḥ na abhyāpayati tat eva asya etena sarvam āptam bhavati
yadvevāpaḥ praṇayati
devānha vai yajñena yajamānāṃstān asurarakṣasāni rarakṣur na yakṣyadhva iti tadyadarakṣaṃstasmādrakṣāṃsi
tatas devāḥ etam vajram dadṛśuḥ
tā utsicyottareṇa gārhapatyaṃ sādayati
yoṣā vā āpo vṛṣāgnir gṛhā vai gārhapatyas tad gṛheṣvevaitan mithunam prajananaṃ kriyate vajraṃ vā eṣa udyacchati yo 'paḥ praṇayati yo vā apratiṣṭhito vajram udyacchati nainaṃ śaknotyudyantuṃ saṃ hainaṃ śṛṇāti
sa yadgārhapatye sādayati
gṛhā vai gārhapatyo gṛhā vai pratiṣṭhā tad gṛheṣvevaitat pratiṣṭhāyām pratitiṣṭhati tatho hainameṣa vajro na hinasti tasmādgārhapatye sādayati
tā uttareṇāhavanīyam praṇayati
yoṣā vai āpaḥ
vṛṣā agniḥ
mithunam eva etat prajananam kriyate
evam iva hi mithunam kﾱptam
uttaratas hi strī pumāṃsam upaśete
tāḥ na antareṇa saṃcareyuḥ
na id mithunam caryamāṇam antareṇa saṃcarāṇi iti
tāḥ na atihṛtya sādayet
na u anāptāḥ sādayet
sa yat atihṛtya sādayet asti vai agneḥ ca apām ca vibhrātṛvyam iva sa yathā iva ha tat agneḥ bhavati
yatra asya apaḥ upaspṛśanti agnau ha adhi bhrātṛvyam vardhayet
yat atihṛtya sādayet yat yaḥ anāptāḥ sādayet na u ha ābhiḥ tam kāmam abhyāpayet yasmai kāmāya praṇīyante
tasmāt u samprati eva uttareṇa āhavanīyam praṇayati
atha tṛṇaiḥ paristṛṇāti
tat daśa
daśa akṣarā vai virāj
virāj vai yajñaḥ
atha śūrpaṃ cāgnihotrahavaṇīṃ cādatte
karmaṇe vāṃ veṣāya vāmiti yajño vai karma yajñāya hi tasmādāha karmaṇe vāmiti veṣāya vāmiti veveṣṭīva hi yajñam
atha vācaṃ yacchati
vāgvai yajño 'vikṣubdho yajñaṃ tanavā ity atha pratapati pratyuṣṭaṃ rakṣaḥ pratyuṣṭā arātayo niṣṭaptaṃ rakṣo niṣṭaptā arātaya iti vā
devā ha vai yajñaṃ tanvānāḥ
te 'surarakṣasebhya āsaṅgād bibhayāṃcakrus tadyajñamukhād evaitannāṣṭrā rakṣāṃsyato 'pahanti
atha praiti
urvantarikṣamanvemīty antarikṣaṃ vā anu rakṣaścaratyamūlamubhayataḥ paricchinnaṃ yathāyam puruṣo 'mūla ubhayataḥ paricchinno 'ntarikṣamanucarati tadbrahmaṇaivaitad antarikṣam abhayam anāṣṭraṃ kurute
sa vā anasa eva gṛhṇīyāt
ano ha vā agre paśceva vā idaṃ yacchālaṃ sa yadevāgre tat karavāṇīti tasmādanasa eva gṛhṇīyāt
bhūmā vā anaḥ
bhūmā hi vā anas tasmādyadā bahu bhavaty anovāhyam abhūd ityāhus tad bhūmānam evaitad upaiti tasmādanasa eva gṛhṇīyāt
yajño vā anaḥ yajño hi vā anas tasmād anasa eva yajūṃṣi santi na kauṣṭhasya na kumbhyai bhastrāyai ha smarṣayo gṛhṇanti tad v ṛṣīn prati bhastrāyai yajūṃṣyāsus tānyetarhi prākṛtāni yajñādyajñaṃ nirmimā iti tasmādanasa eva gṛhṇīyāt
uto pātryai gṛhṇanti
anantarāyam u tarhi yajūṃṣi japet sphyam u tarhy avastad upohya gṛhṇīyād yato yunajāma tato vimuñcāmeti yato hyeva yuñjanti tato vimuñcanti
tasya vā etasyānasaḥ
agnireva dhūr agnirhi vai dhūr atha ya enadvahantyagnidagdhamivaiṣāṃ vaham bhavaty atha yajjaghanena kastambhīm praugaṃ vedirevāsya sā nīḍa eva havirdhānam
sa dhuramabhimṛśati
dhūrasi dhūrva dhūrvantaṃ dhūrva taṃ yo 'smān dhūrvati taṃ dhūrva yaṃ vayaṃ dhūrvāma ity agnirvā eṣa dhuryas tametadatyeṣyan bhavati havir grahīṣyaṃs tasmā evaitān nihnute tatho haitameṣo 'tiyantamagnirdhuryo na hinasti
taddha smaitadāruṇirāha
ardhamāsaśo vā ahaṃ sapatnān dhūrvāmīty etaddha sma sa tadabhyāha
atha jaghanena kastambhīmīṣāmabhimṛśya japati
devānāmasi vahnitamaṃ sasnitamam papritamaṃ juṣṭatamaṃ devahūtamam
ahrutamasi havirdhānaṃ dṛṃhasva mā hvār ity ana evaitad upastauty upastutād rātamanaso havirgṛhṇānīti mā te yajñapatir hvārṣīd iti yajamāno vai yajñapatis tad yajamānāyaivaitad ahvalām āśāste
athākramate
viṣṇustvā kramatāmiti yajño vai viṣṇuḥ sa devebhya imāṃ vikrāntiṃ vicakrame yaiṣāmiyaṃ vikrāntir idameva prathamena padena paspārāthedam antarikṣaṃ dvitīyena divamuttamenaitām v evaiṣa etasmai viṣṇuryajño vikrāntiṃ vikramate
atha prekṣate
uru vātāyeti prāṇo vai vātas tad brahmaṇaivaitat prāṇāya vātāyorugāyaṃ kurute
athāpāsyati
apahataṃ rakṣa iti yadyatra kiṃcid āpannam bhavati yady u nābhy eva mṛśet tan nāṣṭrā evaitadrakṣāṃsyato 'pahanti
athābhipadyate
yacchantām pañceti pañca vā imā aṅgulayaḥ pāṅkto vai yajñastadyajñamevaitadatra dadhāti
atha gṛhṇāti
devasya tvā savituḥ prasave 'śvinorbāhubhyām pūṣṇo hastābhyām agnaye juṣṭaṃ gṛhṇāmīti savitā vai devānām prasavitā tat savitṛprasūta evaitadgṛhṇāty aśvinor bāhubhyām ityaśvināvadhvaryū pūṣṇo hastābhyāmiti pūṣā bhāgadugho 'śanam pāṇibhyāmupanidhātā satyaṃ devā anṛtaṃ manuṣyās tat satyenaivaitad gṛhṇāti
atha devatāyā ādiśati
sarvā ha vai devatā adhvaryuṃ havir grahīṣyantam upatiṣṭhante mama nāma grahīṣyati mama nāma grahīṣyatīti tābhya evaitatsaha satībhyo 'samadaṃ karoti
yad v eva devatāyā ādiśati
yāvatībhyo ha vai devatābhyo havīṃṣi gṛhyanta ṛṇam u haiva tāstena manyante yadasmai taṃ kāmaṃ samardhayeyur yat kāmyā gṛhṇāti tasmādvai devatāyā ādiśaty evam eva yathāpūrvaṃ havīṃṣi gṛhītvā
athābhimṛśati
bhūtāya tvā nārātaya iti tadyata eva gṛhṇāti tadevaitatpunarāpyāyayati
atha prāṅprekṣate
svar abhivikhyeṣam iti parivṛtamiva vā etadano bhavati tadasyaitaccakṣuḥ pāpmagṛhītamiva bhavati yajño vai svarahardevāḥ sūryas tat svar evaitad ato 'bhivipaśyati
athāvarohati
dṛṃhantāṃ duryāḥ pṛthivyāmiti gṛhā vai duryāste heta īśvaro gṛhā yajamānasya yo 'syaiṣo 'dhvaryuryajñena carati tam prayantamanu pracyotos tasyeśvaraḥ kulaṃ vikṣobdhos tān evaitad asyām pṛthivyāṃ dṛṃhati tathā nānupracyavante tathā na vikṣobhante tasmādāha dṛṃhantāṃ duryāḥ pṛthivyām ity atha praity urvantarikṣamanvemīti so 'sāveva bandhuḥ
sa yasya gārhapatye havīṃṣi śrapayanti
gārhapatye tasya pātrāṇi saṃsādayanti jaghaneno tarhi gārhapatyaṃ sādayed yasyāhavanīye havīṃṣi śrapayanty āhavanīye tasya pātrāṇi saṃsādayanti jaghaneno tarhyāhavanīyaṃ sādayet pṛthivyāstvā nābhau sādayāmīti madhyaṃ vai nābhir madhyamabhayaṃ tasmādāha pṛthivyāstvā nābhau sādayāmīty adityā upastha ity upastha ivainadabhārṣuriti vā āhur yat suguptaṃ gopāyanti tasmādāhādityā upastha ity agne havyaṃ rakṣeti tadagnaye caivaitaddhaviḥ paridadāti guptyā asyai ca pṛthivyai tasmādāhāgne havyaṃ rakṣeti
pavitre karoti
pavitre stho vaiṣṇavyāviti yajño vai viṣṇur yajñiye stha ityevaitadāha
te vai dve bhavataḥ
ayaṃ vai pavitraṃ yo 'yam pavate so 'yameka ivaiva pavate so 'yam puruṣe 'ntaḥ praviṣṭaḥ prāṅca pratyaṅ ca tāvimau prāṇodānau tadetasyaivānu mātrāṃ tasmāddve bhavataḥ
atho api trīṇi syuḥ
vyāno hi tṛtīyo dve nveva bhavatas tābhyāmetāḥ prokṣaṇīrutpūya tābhiḥ prokṣati tadyadetābhyāmutpunāti
vṛtro ha vā idaṃ sarvaṃ vṛtvā śiśye
yadidamantareṇa dyāvāpṛthivī sa yadedaṃ sarvaṃ vṛtvā śiśye tasmād vṛtro nāma
tamindro jaghāna
sa hataḥ pūtiḥ sarvata evāpo 'bhiprasusrāva sarvata iva hyayaṃ samudras tasmād u haikā āpo bībhatsāṃcakrire tā uparyupary atipupruvire 'ta ime darbhās tā haitā anāpūyitā āpo 'sti vā itarāsu saṃsṛṣṭam iva yad enā vṛtraḥ pūtir abhiprāsravat tad evāsām etābhyām pavitrābhyām apahanty atha medhyābhir evādbhiḥ prokṣati tasmād vā etābhyām utpunāti
sa utpunāti
saviturvaḥ prasava utpunāmyachidreṇa pavitreṇa sūryasya raśmibhiriti savitā vai devānām prasavitā tatsavitṛprasūta evaitadutpunāty achidreṇa pavitreṇeti yo vā ayam pavata eṣo 'chidram pavitram etenaitadāha sūryasya raśmibhirity ete vā utpavitāro yatsūryasya raśmayas tasmādāha sūryasya raśmibhiriti
tāḥ savye pāṇau kṛtvā
dakṣiṇenodiṅgayaty upastauty evainā etanmahayatyeva devīr āpo agreguvo agrepuva iti devyo hy āpas tasmādāha devīr āpa ity agreguva iti tā yatsamudraṃ gacchanti tenāgreguvo 'grepuva iti tā yatprathamāḥ somasya rājño bhakṣayanti tenāgrepuvo 'gra imamadya yajñaṃ nayatāgre yajñapatiṃ sudhātuṃ yajñapatiṃ devayuvam iti sādhu yajñaṃ sādhu yajñamānam ityevaitad āha
yuṣmā indro 'vṛṇīta vṛtratūrya iti
etā u hīndro 'vṛṇīta vṛtreṇa spardhamāna etābhirhyenamahaṃstasmād āha yuṣmā indro 'vṛṇīta vṛtratūrya iti
yūyamindramavṛṇīdhvaṃ vṛtratūrya iti
etā u hīndramavṛṇata vṛtreṇa spardhamānam etābhirhyenamahaṃs tasmād āha yūyamindramavṛṇīdhvaṃ vṛtratūrya iti
prokṣitā stheti
tadetābhyo nihnute 'tha haviḥ prokṣatyeko vai prokṣaṇasya bandhurmedhyamevaitatkaroti
sa prokṣati agnaye tvā juṣṭam prokṣāmīti tadyasyai devatāyai havirbhavati tasyai medhyaṃ karotyevameva yathāpūrvaṃ havīṃṣi prokṣya
atha yajñapātrāṇi prokṣati
daivyāya karmaṇe śundhadhvaṃ devayajyāyā iti daivyāya hi karmaṇe śundhati devayajyāyai yadvo 'śuddhāḥ parājaghnur idaṃ vastacchundhāmīti tad yad evaiṣām atrāśuddhastakṣā vānyo vāmedhyaḥ kaścit parāhanti tadevaiṣāmetadadbhirmedhyaṃ karoti tasmādāha yadvo 'śuddhāḥ parājaghnuridaṃ vastacchundhāmīti
atha kṛṣṇājinamādatte
yajñasyaiva sarvatvāya yajño ha devebhyo 'pacakrāma sa kṛṣṇo bhūtvā cacāra tasya devā anuvidya tvacam evāvacchāyājahruḥ
tasya yāni śuklāni ca kṛṣṇāni ca lomāni
tānyṛcāṃ ca sāmnāṃ ca rūpaṃ yāni śuklāni tāni sāmnāṃ rūpaṃ yāni kṛṣṇāni tānyṛcāṃ yadi vetarathā yānyeva kṛṣṇāni tāni sāmnāṃ rūpaṃ yāni śuklāni tānyṛcāṃ yānyeva babhrūṇīva harīṇi tāni yajuṣāṃ rūpam
saiṣā trayī vidyā yajñaḥ
tasyā etacchilpameṣa varṇastadyatkṛṣṇājinam bhavati yajñasyaiva sarvatvāya tasmāt kṛṣṇājinamadhi dīkṣante yajñasyaiva sarvatvāya tasmād adhyavahananam adhipeṣaṇam bhavaty askannaṃ havirasaditi tadyadevātra taṇḍulo vā piṣṭaṃ vā skandāt tad yajñe yajñaḥ pratitiṣṭhāditi tasmād adhyavahananamadhipeṣaṇam
atha kṛṣṇājinamādatte
śarmāsīti carma vā etatkṛṣṇasya tadasya tanmānuṣaṃ śarma devatrā tasmādāha śarmāsīti tad avadhūnoty avadhūtaṃ rakṣo 'vadhūtā arātaya iti tannāṣṭrā evaitadrakṣāṃsyato 'pahanty atinatyeva pātrāṇyavadhūnoti yad yasyāmedhyam abhūt tadyasyaitad avadhūnoti
tatpratīcīnagrīvamupastṛṇāti
adityāstvagasi prati tvāditirvettvitīyaṃ vai pṛthivyaditis tasyā asyai tvagyad idamasyāmadhi kiñca tasmādāhādityās tvag asīti prati tvāditirvettviti prati hi svaḥ saṃjānīte tatsaṃjñāmevaitatkṛṣṇājināya ca vadati nedanyonyaṃ hinasāta ity abhinihitameva savyena pāṇinā bhavati
atha dakṣiṇenolūkhalamāharati
nediha purā nāṣṭrā rakṣāṃsyāviśāniti brāhmaṇo hi rakṣasāmapahantā tasmād abhinihitameva savyena pāṇinā bhavati
atholūkhalaṃ nidadhāti
adrirasi vānaspatyo grāvāsi pṛthubudhna iti vā tadyathaivādaḥ somaṃ rājānaṃ grāvabhirabhiṣuṇvantyevamevaitadulūkhalamusalābhyāṃ dṛṣadupalābhyāṃ haviryajñamabhiṣuṇotyadraya iti vai teṣāmekaṃ nāma tasmādāhādrirasīti vānaspatya iti vānaspatyo hyeṣa grāvāsi pṛthubudhna iti grāvā hyeṣa pṛthubudhno hyeṣa prati tvādityāstvagvettviti tatsaṃjñam ivaitatkṛṣṇājināya ca vadati nedanyonyaṃ hinasāta iti
atha havirāvapati
agnestanūrasi vāco visarjanamiti yajño hi tenāgnestanūrvāco visarjanamiti yāṃ vā amūṃ havirgrahīṣyanvācaṃ yacchatyatra vai taṃ visṛjate tadyadetāmatra vācaṃ visṛjata eṣa hi yajña ulūkhale pratyaṣṭhādeṣa hi prāsāri tasmādāha vāco visarjanamiti
sa yadidam purā mānuṣīṃ vācaṃ vyāharet
tatro vaiṣṇāvīm ṛcaṃ vā yajurvā japed yajño vai viṣṇustad yajñam punarārabhate tasyo haiṣā prāyaścittir devavītaye tvā gṛhṇāmīti devānavadityu hi havirgṛhyate
atha musalamādatte
bṛhadgrāvāsi vānaspatya iti bṛhadgrāvā hyeṣa vānaspatyo hyeṣa tadavadadhāti sa idaṃ devebhyo haviḥ śamīṣva suśami śamīṣveti sa idaṃ devebhyo haviḥ saṃskuru sādhusaṃskṛtaṃ saṃskurvityevaitadāha
atha haviṣkṛtam udvādayati
haviṣkṛdehi haviṣkṛdehīti vāgvai haviṣkṛd vācam evaitadvisṛjate vāgu vai yajñas tad yajñamevaitat punarupahvayate
tāni vā etāni
catvāri vāca ehīti brāhmaṇasyāgahy ādraveti vaiśyasya ca rājanyabandhoścādhāveti śūdrasya sa yadeva brāhmaṇasya tadāhaitaddhi yajñiyatamam etad u ha vai vācaḥ śāntatamaṃ yadehīti tasmādehītyeva brūyāt
taddha smaitatpurā
jāyaiva haviṣkṛdupottiṣṭhati tadidamapyetarhi ya eva kaścopottiṣṭhati sa yatraiṣa haviṣkṛtamudvādayati tadeko dṛṣadupale samāhanti tadyadetāmatra vācam pratyudvādayanti
manorha vā ṛṣabha āsa
tasminnasuraghnī sapatnaghnī vākpraviṣṭāsa tasya ha sma śvasathād ravathād asurarakṣasāni mṛdyamānāni yanti te hāsurāḥ samūdire pāpaṃ bata no 'yamṛṣabhaḥ sacate kathaṃ nvimaṃ dabhnuyāmeti kilātākulī iti hāsurabrahmāvāsatuḥ
tau hocatuḥ
śraddhādevo vai manur āvaṃ nu vedāveti tau hāgatyocatur mano yājayāva tveti kenetyanenarṣabheṇeti tatheti tasyālabdhasya sa vāg apacakrāma
sā manoreva jāyām manāvīm praviveśa
tasyai ha sma yatra vadantyai śṛṇvanti tato ha smaivāsurarakṣasāni mṛdyamānāni yanti te hāsurāḥ samūdira ito vai naḥ pāpīyaḥ sacate bhūyo hi mānuṣī vāgvadatīti kilātākulī haivocatuḥ śraddhādevo vai manur āvaṃ nveva vedāveti tau hāgatyocatur mano yājayāva tveti kenetyanayaiva jāyayeti tatheti tasyā ālabdhāyai sā vāg apacakrāma
sā yajñameva yajñapātrāṇi praviveśa
tato haināṃ na śekatur nirhantuṃ saiṣāsuraghnī vāg udvadati sa yasya haivaṃ viduṣa etāmatra vācam pratyudvādayanti pāpīyāṃso haivāsya sapatnā bhavanti
sa samāhanti
kukkuṭo 'si madhujihva iti madhujihvo vai sa devebhya āsīdviṣajihvo 'surebhyaḥ sa yo devebhya āsīḥ sa na edhīty evaitad āheṣam ūrjam āvada tvayā vayaṃ saṅghātaṃ saṃghātaṃ jeṣmeti nātra tirohitamivāsti
atha śūrpamādatte
varṣavṛddhamasīti varṣavṛddhaṃ hyetadyadi naḍānāṃ yadi veṇūnāṃ yadīṣīkāṇāṃ varṣamuhyevaitā vardhayati
atha havirnirvapati
prati tvā varṣavṛddhaṃ vettviti varṣavṛddhā u hyevaite yadi vrīhayo yadi yavā varṣam uhyevaitān vardhayati tatsaṃjñām evaitacchūrpāya ca vadati nedanyonyaṃ hinasāta iti
atha niṣpunāti
parāpūtaṃ rakṣaḥ parāpūtā arātaya ity atha tuṣānprahanty apahataṃ rakṣa iti tannāṣṭrā evaitadrakṣāṃsyato 'pahanti
athāpavinakti
vāyurvo vivinaktv ity ayaṃ vai vāyuryo 'yam pavata eṣa vā idaṃ sarvaṃ vivinakti yadidaṃ kiṃca vivicyate tad enān eṣa evaitad vivinakti sa yadaita etatprāpnuvanti yatrainān adhyapavinakti
athānumantrayate
devo vaḥ savitā hiraṇyapāṇiḥ pratigṛbhṇātvachidreṇa pāṇinā supratigṛhītā asannity atha triḥ phalīkaroti trivṛddhi yajñaḥ
taddhaike devebhyaḥ śundhadhvaṃ devebhyaḥ śundhadhvamiti phalīkurvanti tad u tathā na kuryād ādiṣṭaṃ vā etaddevatāyai havirbhavaty athaitad vaiśvadevaṃ karoti yadāha devebhyaḥ śundhadhvamiti tatsamadaṃ karoti tasmād u tūṣṇīmeva phalīkuryāt
sa vai kapālānyevānyatara upadadhāti
dṛṣadupale anyataras tadvā etadubhayaṃ saha kriyate tadyadetadubhayaṃ saha kriyate
śiro ha vā etadyajñasya yatpuroḍāśaḥ sa yānyevemāni śīrṣṇaḥ kapālānyetānyevāsya kapālāni mastiṣka eva piṣṭāni tadvā etadekamaṅgam ekaṃ saha karavāva samānaṃ karavāveti tasmādvā etadubhayaṃ saha kriyate
sa yaḥ kapālānyupadadhāti
sa upaveṣamādatte dhṛṣṭirasīti sa yadenenāgniṃ dhṛṣṇvivopacarati tena dhṛṣṭir atha yadenena yajña upālabhata upeva vā enenaitad veṣṭi tasmādupaveṣo nāma
tena prāco 'ṅgārānudūhati
apāgne agnim āmādaṃ jahi niṣkravyādaṃ sedhety ayaṃ vā āmād yenedam manuṣyāḥ paktvāśnanty atha yena puruṣaṃ dahanti sa kravyād etāvevaitadubhāvato 'pahanti
athāṅgāram āskauti
ā devayajaṃ vaheti yo devayāṭ tasmin havīṃṣi śrapayāma tasminyajñaṃ tanavāmahā iti tasmādvā āskauti
tam madhyamena kapālenābhyupadadhāti
devā ha vai yajñaṃ tanvānāste 'surarakṣasebhya āsaṅgādbibhayāṃcakrur nenno 'dhastānnāṣṭrā rakṣāṃsyupottiṣṭhānity agnirhi rakṣasāmapahantā tasmādevamupadadhāti tadyadeṣa eva bhavati nānya eṣa hi yajuṣkṛto medhyas tasmānmadhyamena kapālenābhyupadadhāti
sa upadadhāti
dhruvamasi pṛthivīṃ dṛṃheti pṛthivyā eva rūpeṇaitadeva dṛṃhaty etenaiva dviṣantam bhrātṛvyamavabādhate brahmavani tvā kṣatravani sajātavanyupadadhāmi bhrātṛvyasya vadhāyeti bahvī vai yajuḥsvāśīs tadbrahma ca kṣatraṃ cāśāsta ubhe vīrye sajātavanīti bhūmā vai sajātās tadbhūmānamāśāsta upadadhāmi bhrātṛvyasya vadhāyeti yadi nābhicared yadyu abhicared amuṣya vadhāyeti brūyād abhinihitam eva savyasya pāṇer aṅgulyā bhavati
athāṅgāramāskauti
nediha purā nāṣṭrā rakṣāṃsyāviśāniti brāhmaṇo hi rakṣasāmapahantā tasmādabhinihitameva savyasya pāṇeraṅgulyā bhavati
athāṅgāramadhyūhati
agne brahma gṛbhṇīṣveti nediha purā nāṣṭrā rakṣāṃsyāviśānity agnirhi rakṣasām apahantā tasmādenamadhyūhati
atha yatpaścāttadupadadhāti
dharuṇamasy antarikṣaṃ dṛṃhety antarikṣasyaiva rūpeṇaitadeva dṛṃhatyetenaiva dviṣantam bhrātṛvyamavabādhate brahmavani tvā kṣatravani sajātavanyupadadhāmi bhrātṛvyasya vadhāyeti
atha yatpurastāttadupadadhāti
dhartramasi divaṃ dṛṃheti diva eva rūpeṇaitadeva dṛṃhaty etenaiva ... vadhāyeti
atha yaddakṣiṇatastadupadadhāti
viśvābhyastvāśābhya upadadhāmīti sa yadimāṃllokānati caturthamasti vā na vā tenaivaitaddviṣantam bhrātṛvyamavabādhate 'naddhā vai tad yadimāṃllokānati caturthamasti vā na vānaddho tadyadviśvā āśās tasmādāha viśvābhyastvāśābhya upadadhāmīti tūṣṇīṃ vaivetarāṇi kapālānyupadadhāti cite
athāṅgārairabhyūhati
bhṛgūṇām aṅgirasām tapasā tapyadhvam iti
etat vai tejiṣṭham tejaḥ yat bhṛgu aṅgirasām
su taptāni asan iti tasmāt enam abhyūhati
atha yo dṛṣadupale upadadhāti
sa kṛṣṇājinamādatte śarmāsīti tad avadhūnoty avadhūtaṃ rakṣo 'vadhūtā arātaya iti so 'sāveva bandhus tat pratīcīnagrīvam upastṛṇāty adityāstvagasi prati tvāditirvettviti so 'sāveva bandhuḥ
atha dṛṣadamupadadhāti
dhiṣaṇāsi parvatī prati tvādityāstvagvettviti dhiṣaṇā hi parvatī hi prati tvādityāstvagvettviti tatsaṃjñāmevaitatkṛṣṇājināya ca vadati nedanyonyaṃ hinasāva itīyamevaiṣā pṛthivī rūpeṇa
atha śamyāmudīcīnāgrāmupadadhāti
diva skambhanīr asīty antarikṣam eva rūpeṇāntarikṣeṇa hīme dyāvāpṛthivī viṣṭabdhe tasmādāha diva skambhanīr asīti
athopalāmupadadhāti
dhiṣaṇāsi pārvateyī prati tvā parvatī vettviti kanīyasī hyeṣā duhiteva bhavati tasmād āha pārvateyīti prati tvā parvatī vettviti prati hi svaḥ saṃjānīte tatsaṃjñāmevaitad dṛṣadupalābhyāṃ vadati ned anyonyaṃ hinasāta iti dyaurevaiṣā rūpeṇa hanū eva dṛṣadupale jihvaiva śamyā tasmācchamyayā samāhanti jihvayā hi vadati
atha havir adhivapati
dhānyamasi dhinuhi devāniti dhānyaṃ hi devān dhinavad ity u hi havirgṛhyate
atha pinaṣṭi
prāṇāya tvodānāya tvā vyānāya tvā dīrghāmanu prasitimāyuṣe dhāmiti prohati devo vaḥ savitā hiraṇyapāṇiḥ pratigṛbhṇātvachidreṇa pāṇinā cakṣuṣe tveti
tadyadevam pinaṣṭi
jīvaṃ vai devānāṃ havir amṛtam amṛtānām athaitad ulūkhalamusalābhyāṃ dṛṣadupalābhyāṃ haviryajñaṃ ghnanti
tasmādevaṃ sa yadāha
prāṇāya tvodānāya tveti tatprāṇodānau dadhāti vyānāya tveti tadvyānaṃ dadhāti dīrghāmanu prasitimāyuṣe dhāmiti tadāyurdadhāti devo vaḥ savitā hiraṇyapāṇiḥ pratigṛbhṇātvachidreṇa pāṇinā supratigṛhītānyasanniti cakṣuṣe tveti taccakṣurdadhātyetāni vai jīvato bhavanty evam u haitajjīvameva devānāṃ havir bhavaty amṛtam amṛtānāṃ pinaṣṭi piṃṣanti piṣṭānyabhīndhate kapālāni
athaika ājyaṃ nirvapati
yadvā ādiṣṭaṃ devatāyai havirgṛhyate yāvaddevatyaṃ tadbhavati taditareṇa yajuṣā gṛhṇāti na vā etatkasyai cana devatāyai havirgṛhṇannādiśati yadājyaṃ tasmādaniruktena yajuṣā gṛhṇāti mahīnām payo 'sīti mahya iti ha vā etāsāmeke nāma yadgavāṃ tāsāṃ vā etatpayo bhavati tasmādāha mahīnām payo 'sīti
pavitravati saṃvapati
pātryām pavitre avadhāya devasya tvā savituḥ prasave 'śvinor bāhubhyām pūṣṇo hastābhyāṃ saṃvapāmīti so 'sāvevaitasya yajuṣo bandhuḥ
athāntarvedyupaviśati
athaika upasarjanībhiraiti tā ānayati tāḥ pavitrābhyām pratigṛhṇāti sam āpa oṣadhībhiriti saṃ hyetad āpa oṣadhībhiretābhiḥ piṣṭābhiḥ saṃgacchante samoṣadhayo raseneti saṃ hyetad oṣadhayo rasenaitāḥ piṣṭā adbhiḥ saṃgacchanta āpo hyetāsāṃ rasaḥ saṃ revatīrjagatībhiḥ pṛcyantām iti revatya āpo jagatya oṣadhayas tā u hyetad ubhayyaḥ saṃpṛcyante saṃ madhumatīr madhumatībhiḥ pṛcyantām iti saṃ rasavantyo rasavatībhiḥ pṛcyantām ityevaitad āha
atha saṃyauti
janayatyai tvā saṃyaumīti yathā vā adhivṛkto 'gner adhi jāyetaivaṃ vai tat saṃyauti
atha dvedhā karoti
yadi dve haviṣī bhavataḥ paurṇamāsyāṃ vai dve haviṣī bhavataḥ sa yatra punarna saṃhaviṣyaṃt syāt tad abhimṛśatīdam agner idam agnīṣomayor iti nānā vā etadagre havirgṛhṇanti tatsahāvaghnanti tatsaha piṃṣanti tatpunarnānā karoti tasmādevam abhimṛśaty adhivṛṇakty evaiṣa puroḍāśam adhiśrayatyasāvājyam
tadvā etat
ubhayaṃ saha kriyate tadyadetadubhayaṃ saha kriyate 'rdho ha vā eṣa ātmano yajñasya yad ājyam ardho yadiha havirbhavati sa yaścāsāvardho ya u cāyamardhastā ubhāvagniṃ gamayāveti tasmādvā etadubhayaṃ saha kriyata evam u haiṣa ātmā yajñasya saṃdhīyate
so 'sāvājyamadhiśrayati
iṣe tveti vṛṣṭyai tadāha yad āheṣe tveti tat punar udvāsayaty ūrje tveti yo vṛṣṭād ūrg raso jāyate tasmai tadāha
atha puroḍāśamadhivṛṇakti
gharmo 'sīti yajñamevaitatkaroti yathā gharmam pravṛñjyād evam pravṛṇakti viśvāyuriti tadāyurdadhāti
tam prathayati
uruprathā uru prathasveti prathayatyevainam etad uru te yajñapatiḥ prathatāmiti yajamāno vai yajñapatis tad yajamānāyaivaitad āśiṣam āśāste
taṃ na satrā pṛthuṃ kuryāt
mānuṣaṃ ha kuryādyatpṛthuṃ kuryād vyṛddhaṃ vai tadyajñasya yanmānuṣaṃ nedvyṛddhaṃ yajñe karavāṇīti tasmānna satrā pṛthuṃ kuryāt
aśvaśaphamātraṃ kuryād ityu haika āhuḥ
kastadveda yāvānaśvaśapho yāvantameva svayam manasā na satrā pṛthum manyetaivaṃ kuryāt
tamadbhirabhimṛśati
sakṛdvā trirvā tad yad evāsyātrāvaghnanto vā piṃṣanto vā kṣiṇvanti vā vi vā vṛhanti śāntir āpas tad adbhiḥ śāntyā śamayati tadadbhiḥ saṃdadhāti tasmādadbhirabhimṛśati
so 'bhimṛśati
agniṣ ṭe tvacam mā hiṃsīd ityagninā vā enametad abhitapsyan bhavaty eṣa te tvacam mā hiṃsīd ityevaitadāha
tam paryagniṃ karoti
achidramevainametadagninā parigṛhṇāti nedenaṃ nāṣṭrā rakṣāṃsi pramṛśān ityagnir hi rakṣasāmapahantā tasmātparyagniṃ karoti
taṃ śrapayati
devastvā savitā śrapayatviti na vā etasya manuṣyaḥ śrapayitā devo hyeṣa tadenaṃ deva eva savitā śrapayati varṣiṣṭhe 'dhi nāka iti devatro etadāha yadāha varṣiṣṭhe 'dhi nāka iti tamabhimṛśati śṛtaṃ vedānīti tasmādvā abhimṛśati
so 'bhimṛśati
mā bhermā saṃvikthā iti mā tvam bheṣīr mā saṃvikthā yattvāham amānuṣaṃ santam mānuṣo 'bhimṛśāmītyevaitadāha
yadā śṛto 'thābhivāsayati
nedenamupariṣṭānnāṣṭrā rakṣāṃsy avapaśyān iti ned v eva nagna iva muṣita iva śayātā ity u caiva tasmādvā abhivāsayati
so 'bhivāsayati
atameruryajño 'tameruryajamānasya prajā bhūyāditi ned etad anu yajño vā yajamāno vā tāmyād yadidam abhivāsayāmīti tasmād evam abhivāsayati
atha pātrīnirṇejanam
aṅgulipraṇejanamāptyebhyo ninayati tadyadāptyebhyo ninayati
caturdhā vihito ha vā agre 'gnirāsa
sa yamagre 'gniṃ hotrāya prāvṛṇata sa prādhanvad yaṃ dvitīyam prāvṛṇata sa praivādhanvad yaṃ tṛtīyam prāvṛṇata sa praivādhanvad atha yo 'yametarhyagniṃ sa bhīṣā nililye so 'paḥ praviveśa taṃ devā anuvidya sahasaivādbhya āninyuḥ so 'po 'bhitiṣṭhevāvaṣṭhyūtā stha yā aprapadanaṃ stha yābhyo vo mām akāmaṃ nayantīti tata āptyāḥ saṃbabhūvustrito dvita ekataḥ
ta indreṇa saha ceruḥ
yathedam brāhmaṇo rājānamanucarati sa yatra triśīrṣāṇaṃ tvāṣṭraṃ viśvarūpaṃ jaghāna tasya haite 'pi vadhyasya vidāṃcakruḥ śaśvaddhainaṃ trita eva jaghānāty aha tadindro 'mucyata devo hi saḥ
ta u haita ūcuḥ
upaivema eno gacchantu ye 'sya vadhyasyāvediṣuriti kimiti yajña evaiṣu mṛṣṭām iti tadeṣvetad yajño mṛṣṭe yad ebhyaḥ pātrīnirṇejanam aṅgulipraṇejanaṃ ninayanti
ta u hāptyā ūcuḥ
atyeva vayamidamasmatparo nayāmeti kamabhīti ya evādakṣiṇena haviṣā yajātā iti tasmānnādakṣiṇena haviṣā yajetāptyeṣu ha yajño mṛṣṭa āptyā u ha tasminmṛjate yo 'dakṣiṇena haviṣā yajate
tato devāḥ
etām darśapūrṇamāsayor dakṣiṇām akalpan yadanvāhāryaṃ nedadakṣiṇaṃ havirasaditi tannānā ninayati tathaibhyo 'samadaṃ karoti tadabhitapati tathaiṣāṃ śṛtam bhavati sa ninayati tritāya tvā dvitāya tvaikatāya tveti paśurha vā eṣa ālabhyate yatpuroḍāśaḥ
puruṣaṃ ha vai devāḥ
agre paśumālebhire tasyālabdhasya medho 'pacakrāma so 'śvaṃ praviveśa te 'śvamālabhanta tasyālabdhasya medho 'pacakrāma sa gām praviveśa te gām ālabhanta tasyālabdhasya medho 'pacakrāma so 'vim praviveśa te 'vim ālabhanta tasyālabdhasya medho 'pacakrāma so 'jam praviveśa te 'jamālabhanta tasyālabdhasya medho 'pacakrāma
sa imām pṛthivīm praviveśa
taṃ khananta ivānvīṣus tamanvavindaṃs tāvimau vrīhiyavau tasmādapyetāvetarhi khananta ivaivānuvindanti sa yāvadvīryavaddha vā asyaite sarve paśava ālabdhāḥ syus tāvadvīryavaddhāsya havireva bhavati ya evametad vedātro sā sampadyadāhuḥ pāṅktaḥ paśuriti
yadā piṣṭānyatha lomāni bhavanti
yadāpa ānayatyatha tvagbhavati yadā saṃyautyatha māṃsam bhavati saṃtata iva hi sa tarhi bhavati saṃtatamiva hi māṃsaṃ yadā śṛto 'thāsthi bhavati dāruṇa iva hi sa tarhi bhavati dāruṇamityasthyatha yadudvāsayiṣyannabhighārayati tam majjānaṃ dadhāty eṣo sā sampadyadāhuḥ pāṅktaḥ paśuriti
sa yam puruṣamālabhanta
sa kimpuruṣo 'bhavad yāvaśvaṃ ca gāṃ ca tau gauraśca gavayaścābhavatāṃ yamavimālabhanta sa uṣṭro 'bhavad yamajamālabhanta sa śarabho 'bhavat tasmādeteṣām paśūnāṃ nāśitavyam apakrāntamedhā haite paśavaḥ
indro ha yatra vṛtrāya vajram prajahāra
sa prahṛtaścaturdhā 'bhavat tasya sphyastṛtīyaṃ vā yāvadvā yūpas tṛtīyaṃ vā yāvad vā rathastṛtīyaṃ vā yāvadvātha yatra prāharat tacchakalo 'śīryata sa patitvā śaro 'bhavat tasmāccharo nāma yad aśīryataivam u sa caturdhā vajro 'bhavat
tato dvābhyām brāhmaṇā yajñe caranti dvābhyāṃ rājanyabandhavaḥ saṃvyādhe yūpena ca sphyena ca brāhmaṇā rathena ca śareṇa ca rājanyabandhavaḥ
sa yat sphyam ādatte
yathaiva tadindro vṛtrāya vajram udayacchad evamevaiṣa etam pāpmane dviṣate bhrātṛvyāya vajram udyacchati tasmādvai sphyamādatte
tamādatte
devasya tvā savituḥ prasave 'śvinorbāhubhyām pūṣṇo hastābhyāmādade 'dhvarakṛtaṃ devebhya iti savitā vai devānām prasavitā tat savitṛprasūta evainametadādatte 'śvinorbāhubhyām ity aśvināvadhvaryū tat tayoreva bāhubhyām ādatte na svābhyāṃ vajro vā eṣa tasya na manuṣyo bhartā tam etābhir devatābhir ādatte
ādade 'dhvarakṛtaṃ devebhya iti
adhvaro vai yajño yajñakṛtaṃ devebhya ityevaitadāha taṃ savye pāṇau kṛtvā dakṣiṇenābhimṛśya japati saṃśyatyevainam etad yajjapati
sa japati
indrasya bāhurasi dakṣiṇa ity eṣa vai vīryavattamo ya indrasya bāhurdakṣiṇas tasmād āhendrasya bāhur asi dakṣiṇa iti sahasrabhṛṣṭiḥ śatatejā iti sahasrabhṛṣṭirvai sa vajra āsīcchatatejā yaṃ taṃ vṛtrāya prāharat tam evaitat karoti
vāyurasi tigmatejā iti
etadvai tejiṣṭhaṃ tejo yadayaṃ yo 'yam pavata eṣa hīmāṃllokāṃstiryaṅṅ anupavate saṃśyatyevainam etad dviṣato vadha iti yadi nābhicared yady u abhicared amuṣya vadha iti brūyāt tena saṃśitena nātmānam upaspṛśati na pṛthivīṃ nedanena vajreṇa saṃśitenātmānaṃ vā pṛthivīṃ vā hinasānīti tasmān nātmānam upaspṛśati na pṛthivīm
devāśca vā asurāśca
ubhaye prājāpatyāḥ paspṛdhire te ha sma yaddevā asurāñjayanti tato ha smaivainān punar upottiṣṭhanti
te ha devā ūcuḥ
jayāmo vā asurāṃs tatastveva naḥ punarupottiṣṭhanti kathaṃ nvenānanapajayyaṃ jayemeti
sa hāgniruvāca
udañco vai naḥ palāyya mucyanta ityudañco ha smaivaiṣām palāyya mucyante
sa hāgniruvāca
ahamuttarataḥ paryeṣyāmy atha yūyamita upasaṃrotsyatha tānt saṃrudhyaibhiśca lokairabhinidhāsyāmo yad u cemāṃllokānati caturthaṃ tataḥ punarna saṃhāsyanta iti
so 'gniruttarataḥ paryait
athema ita upasamarundhaṃs tānt saṃrudhyaibhiśca lokair abhinyadadhur yad u cemāṃllokān ati caturthaṃ tataḥ punar na samajihata tad etannidānena yat stambayajuḥ
sa yo 'sāvagnīd uttarataḥ paryeti
agnir evaiṣa nidānena tānadhvaryureveta upasaṃruṇaddhi tānt saṃrudhyaibhiśca lokair abhinidadhāti yad u cemāṃllokānati caturthaṃ tataḥ punar na saṃjihate tasmād apyetarhyasurā na saṃjihate yena hyevaināndevā avābādhanta tenaivainānapyetarhi brahmaṇā yajñe 'vabādhante
ya u eva yajamānāyārātīyati
yaścainaṃ dveṣṭi tamevaitadebhiśca lokairabhinidadhāti yad u cemāṃllokān ati caturtham asyā eva sarvaṃ haraty asyāṃ hīme sarve lokāḥ pratiṣṭhitāḥ kiṃ hi harad yad antarikṣaṃ harāmi divaṃ harāmīti haret tasmādasyā eva sarvaṃ harati
atha tṛṇamantardhāya praharati
nedanena vajreṇa saṃśitena pṛthivīṃ hinasānīti tasmāttṛṇamantardhāya praharati
sa praharati
pṛthivi devayajanyoṣadhyāste mūlam mā hiṃsiṣam ity uttaramūlāmiva vā enāmetatkaroty ādadānas tām etad āhauṣadhīnāṃ te mūlāni mā hiṃsiṣamiti vrajaṃ gaccha goṣṭhānam ity abhinidhāsyannevaitadanapakrami kurute taddhyanapakrami yadvraje 'ntas tasmādāha vrajaṃ gaccha goṣṭhānamiti varṣatu te dyauriti yatra vā asyai khanantaḥ krūrīkurvanty apaghnanti śāntir āpas tadadbhiḥ śāntyā śamayati tadadbhiḥ saṃdadhāti tasmād āha varṣatu te dyaur iti badhāna deva savitaḥ paramasyām pṛthivyām iti devam evaitat savitāram āhāndhe tamasi badhāneti yadāha paramasyām pṛthivyām iti śatena pāśair ityamuce tad āha yo 'smān dveṣṭi yaṃ ca vayaṃ dviṣmas tam ato mā maug iti yadi nābhicared yady u abhicared amum ato mā maug iti brūyāt
atha dvitīyam praharati
apārarum pṛthivyai devayajanād badhyāsam ity ararurha vai nāmāsurarakṣasam āsa taṃ devā asyā apāghnanta tatho evainametadeṣo 'syā apahate vrajaṃ gaccha goṣṭhānaṃ varṣatu te dyaur badhāna deva savitaḥ paramasyām pṛthivyāṃ śatena pāśair yo 'smāndveṣṭi yaṃ ca vayaṃ dviṣmas tam ato mā maugiti
tamagnīdabhinidadhāti
araro divam mā papta iti yatra vai devā ararum asurarakṣasam apāghnata sa divam apipatiṣat tam agnir abhinyadadhād araro divam mā papta iti sa na divam apat tatho evainam etad adhvaryur evāsmāllokād antareti divo 'dhyagnīt tasmādevaṃ karoti
atha tṛtīyam praharati
drapsaste dyām mā skannity ayaṃ vā asyai drapso yamasyā imaṃ rasaṃ prajā upajīvanty eṣa te divam mā paptad ity evaitadāha vrajaṃ gaccha goṣṭhānam ... maugiti
sa vai triryajuṣā harati
trayo vā ime lokā ebhir evainam etallokair abhinidadhāty addhā vai tad yad ime lokā addho tad yad yajus tasmāt triryajuṣā harati
tūṣṇīṃ caturtham
sa yad imāṃllokānati caturthamasti vā na vā tenaivaitaddviṣantam bhrātṛvyam avabādhate 'naddhā vai tadyadimāṃllokānati caturthamasti vā na vānaddho tad yat tūṣṇīṃ tasmāt tūṣṇīṃ caturtham
devāśca vā asurāśca
ubhaye prājāpatyāḥ paspṛdhire tato devā anuvyam ivāsur atha hāsurā menire 'smākam evedaṃ khalu bhuvanamiti
te hocuḥ
hantemām pṛthivīṃ vibhajāmahai tāṃ vibhajyopajīvāmeti tāmaukṣṇaiścarmabhiḥ paścātprāñco vibhajamānā abhīyuḥ
tadvai devāḥ śuśruvuḥ
vibhajante ha vā imāmasurāḥ pṛthivīm preta tadeṣyāmo yatremāmasurā vibhajante ke tataḥ syāma yadasyai na bhajemahīti te yajñameva viṣṇum puraskṛtyeyuḥ
te hocuḥ
anu no 'syām pṛthivyām ābhajatāstveva no 'pyasyām bhāga iti te hāsurā asūyanta ivocur yāvad evaiṣa viṣṇur abhiśete tāvadvo dadma iti
vāmano ha viṣṇurāsa
taddevā na jihīḍire mahadvai no 'dur ye no yajñasaṃmitamaduriti
te prāñcaṃ viṣṇuṃ nipādya
chandobhirabhitaḥ paryagṛhṇan gāyatreṇa tvā chandasā parigṛhṇāmīti dakṣiṇatas traiṣṭubhena tvā chandasā parigṛhṇāmīti paścāj jāgatena tvā chandasā parigṛhṇāmīty uttarataḥ
taṃ chandobhir abhitaḥ parigṛhya
agnim purastāt samādhāya tenārcantaḥ śrāmyantaścerus tenemāṃ sarvām pṛthivīṃ samavindanta tad yad enenemāṃ sarvāṃ samavindanta tasmād vedirnāma tasmād āhur yāvatī vedistāvatī pṛthivīty etayā hīmāṃ sarvāṃ samavindantaivaṃ ha vā imāṃ sarvāṃ sapatnānāṃ saṃvṛṅkte nirbhajatyasyai sapatnān ya evam etad veda
so 'yaṃ viṣṇurglānaḥ
chandobhirabhitaḥ parigṛhīto 'gniḥ purastān nāpakramaṇam āsa sa tata evauṣadhīnām mūlāny upamumloca
te ha devā ūcuḥ
kva nu viṣṇurabhūt kva nu yajño 'bhūditi te hocuś chandobhir abhitaḥ parigṛhīto 'gniḥ purastān nāpakramaṇam asty atraivānvicchateti taṃ khananta ivānvīṣus taṃ tryaṅgule 'nvavindaṃs tasmāt tryaṅgulā vediḥ syāt tad u hāpi pāñcistryaṅgulāmeva saumyasyādhvarasya vediṃ cakre
tad u tathā na kuryāt
oṣadhīnāṃ vai sa mūlānyupāmlocat tasmād oṣadhīnām eva mūlāny ucchettavai brūyād yannv evātra viṣṇum anvavindaṃs tasmād vedirnāma
tamanuvidyottareṇa parigraheṇa paryagṛhṇan
sukṣmā cāsi śivā cāsīti dakṣiṇata imām evaitat pṛthivīṃ saṃvidya sukṣmāṃ śivāmakurvata syonā cāsi suṣadā cāsīti paścād imām evaitat pṛthivīṃ saṃvidya syonāṃ suṣadām akurvatorjasvatī cāsi payasvatī cetyuttarata imāmevaitatpṛthivīṃ saṃvidya rasavatīmupajīvanīyāmakurvata
sa vai triḥ pūrvam parigraham parigṛhṇāti
triruttaraṃ tat ṣaṭkṛtvaḥ ṣaḍvā ṛtavaḥ saṃvatsarasya saṃvatsaro yajñaḥ prajāpatiḥ sa yāvāneva yajño yāvatyasya mātrā tāvatam evaitat parigṛhṇāti
ṣaḍbhirvyāhṛtibhiḥ
pūrvam parigrahaṃ parigṛhṇāti ṣaḍbhiruttaraṃ tad dvādaśakṛtvo dvādaśa vai māsāḥ saṃvatsarasya saṃvatsaro yajñaḥ prajāpatiḥ sa yāvāneva yajño yāvatyasya mātrā tāvatam evaitat parigṛhṇāti
vyāmamātrī paścātsyād ityāhuḥ
etāvān vai puruṣaḥ puruṣasaṃmitā hi tryaratniḥ prācī trivṛddhi yajño nātra mātrāsti yāvatīm eva svayam manasā manyeta tāvatīṃ kuryāt
abhito 'gnimaṃsā unnayati
yoṣā vai vedir vṛṣāgniḥ parigṛhya vai yoṣā vṛṣāṇaṃ śete mithunam evaitat prajananaṃ kriyate tasmādabhito 'gnimaṃsā unnayati
sā vai paścādvarīyasī syāt
madhye saṃhvāritā punaḥ purastād urvy evamiva hi yoṣām praśaṃsanti pṛthuśroṇir vimṛṣṭāntarāṃsā madhye saṃgrāhyeti juṣṭām evainām etad devebhyaḥ karoti
sā vai prākpravaṇā syāt
prācī hi devānāṃ dig atho udakpravaṇodīcī hi manuṣyāṇāṃ dig dakṣiṇataḥ purīṣam pratyudūhaty eṣā vai dikpitṝṇāṃ sā yaddakṣiṇāpravaṇā syāt kṣipre ha yajamāno 'muṃ lokam iyāt tatho ha yajamāno jyogjīvati tasmād dakṣiṇataḥ purīṣam pratyudūhati purīṣavatīṃ kurvīta paśavo vai purīṣam paśumatīm evainām etat kurute
tām pratimārṣṭi
devā ha vai saṃgrāmaṃ saṃnidhāsyantas te hocur hanta yadasyai pṛthivyā anāmṛtaṃ devayajanaṃ taccandramasi nidadhāmahai sa yadi na ito 'surā jayeyus tata evārcantaḥ śrāmyantaḥ punar abhibhavemeti sa yadasyai pṛthivyā anāmṛtaṃ devayajanam āsīt taccandramasi nyadadhata tad etaccandramasi kṛṣṇaṃ tasmād āhuś candramasy asyai pṛthivyai devayajanam ity api ha vāsyaitasmin devayajana iṣṭaṃ bhavati tasmād vai pratimārṣṭi
sa pratimārṣṭi
purā krūrasya visṛpo virapśinn iti saṃgrāmo vai krūraṃ saṃgrāme hi krūraṃ kriyate hataḥ puruṣo hato 'śvaḥ śete purā hyetat saṃgrāmān nyadadhata tasmād āha purā krūrasya visṛpo virapśinnity udādāya pṛthivīṃ jīvadānum ity udādāya hi yadasyai pṛthivyai jīvam āsīt taccandramasi nyadadhata tasmād āhodādāya pṛthivīṃ jīvadānum iti yām airayaṃścandramasi svadhābhir iti yām candramasi brahmaṇādadhur ityevaitad āha tām u dhīrāso 'nudiśya yajanta ity eteno ha tām anudiśya yajante 'pi ha vā asyaitasmin devayajana iṣṭaṃ bhavati ya evam etad veda
athāha prokṣaṇīrāsādayeti
vajro vai sphyo brāhmaṇaścemam purā yajñam abhyajūgupatāṃ vajro vā āpas tad vajram evaitad abhiguptyā āsādayati sa vā uparyuparyeva prokṣaṇīṣu dhāryamāṇāsvatha sphyam udyacchaty atha yannihita eva sphye prokṣaṇīr āsādayed vajrau ha samṛccheyātāṃ tatho ha vajrau na samṛcchete tasmād uparyuparyeva prokṣaṇīṣu dhāryamāṇāsvatha sphyam udyacchati
athaitāṃ vācaṃ vadati
prokṣaṇīrāsādayedhmam barhirupasādaya srucaḥ saṃmṛḍḍhi patnīṃ saṃnahyājyenodehīti saṃpraiṣa evaiṣa sa yadi kāmayeta brūyād etad yady u kāmayetāpi nādriyeta svayam u hyevaitadvededamataḥ karma kartavyamiti
athodañcaṃ sphyam praharati
amuṣmai tvā vajram praharāmīti yadyabhicared vajro vai sphya stṛṇute haivainena
atha pāṇī avanenikte
yaddhyasyai krūramabhūttaddhyasyā etadahārṣīt tasmātpāṇī avanenikte
sa ye hāgra ījire
te ha smāvamarśaṃ yajante te pāpīyāṃsa āsur atha ye nejire te śreyāṃsa āsus tato 'śraddhā manuṣyānviveda ye yajante pāpīyāṃsaste bhavanti ya u na yajante śreyāṃsaste bhavantīti tata ito devān havirna jagāmetaḥ pradānāddhi devā upajīvanti
te ha devā ūcuḥ
bṛhaspatimāṅgirasam aśraddhā vai manuṣyān avidat tebhyo vidhehi yajñamiti sa hetyovāca bṛhaspatir āṅgirasaḥ kathā na yajadhva iti te hocuḥ kiṃ kāmyā yajemahi ye yajante pāpīyāṃsaste bhavanti ya u na yajante śreyāṃsaste bhavantīti
sa hovāca
bṛhaspatirāṅgiraso yadvai śuśruma devānām pariṣūtaṃ tadeṣa yajño bhavati yacchṛtāni havīṃṣi kﾱptā vedis tenāvamarśam acāriṣṭa tasmātpāpīyāṃso 'bhūta tenānavamarśaṃ yajadhvaṃ tathā śreyāṃso bhaviṣyathety ā kiyata ity ā barhiṣa staraṇāditi barhiṣā ha vai khalveṣā śāmyati sa yadi purā barhiṣa staraṇāt kiṃcid āpadyeta barhir eva tatstṛṇannapāsyed atha yadā barhi stṛṇantyapi padābhitiṣṭhanti sa yo haivaṃ vidvān anavamarśaṃ yajate śreyān ha vai bhavati tasmād anavamarśam eva yajate
sa vai srucaḥ saṃmārṣṭi
tadyatsrucaḥ saṃmārṣṭi yathā vai devānāṃ caraṇaṃ tadvā anu manuṣyāṇāṃ tasmād yadā manuṣyāṇām pariveṣaṇam upakﾱptam bhavati
atha pātrāṇi nirṇenijati
tair nirṇijya pariveviṣaty evaṃ vā eṣa devānāṃ yajño bhavati yacchṛtāni havīṃṣi kﾱptā vedis teṣāmetānyeva pātrāṇi yatsrucaḥ
sa yat saṃmārṣṭi
nirṇenektyevainā etannirṇiktābhiḥ pracarāṇīti tadvai dvayenaiva devebhyo nirṇenijaty ekena manuṣyebhyo 'dbhiśca brahmaṇā ca devebhya āpo hi kuśā brahma yajur ekenaiva manuṣyebhyo 'dbhir evaivam v etan nānā bhavati
atha sruvamādatte
tam pratapati pratyuṣṭaṃ rakṣaḥ pratyuṣṭā arātayo niṣṭaptaṃ rakṣo niṣṭaptā arātaya iti vā
devā ha vai yajñaṃ tanvānāḥ
te 'surarakṣasebhya āsaṃgād bibhayāṃcakrus tad yajñamukhād evaitan nāṣṭrā rakṣāṃsyato 'pahanti
sa vā ityagrairantarataḥ saṃmārṣṭi
aniśito 'si sapatnakṣiditi yathānuparato yajamānasya sapatnānkṣiṇuyādevam etad āha vājinaṃ tvā vājedhyāyai saṃmārjmīti yajñiyaṃ tvā yajñāya saṃmārjmīty evaitad āhaitenaiva sarvāḥ srucaḥ saṃmārṣṭi vājinīṃ tveti srucaṃ tūṣṇīm prāśitraharaṇaṃ
sa vā ityagrairantarataḥ saṃmārṣṭīti
mūlairbāhyata itīva vā ayam prāṇa itīvodānaḥ prāṇodānāvevaitad dadhāti tasmāditīvemāni lomānītīvemāni
sa vai saṃmṛjya saṃmṛjya pratapya pratapya prayacchati
yathāvamarśaṃ nirṇijyānavamarśam uttamam parikṣālayed evaṃ tat tasmāt pratapya pratapya prayacchati
sa vai sruvamevāgre saṃmārṣṭi
athetarāḥ sruco yoṣā vai srug vṛṣā sruvas tasmādyadyapi bahvya iva striyaḥ sārdhaṃ yanti ya eva tāsvapi kumāraka iva pumānbhavati sa eva tatra prathama ety anūcya itarās tasmātsruvamevāgre saṃmārṣṭy athetarāḥ srucaḥ
sa vai tathaiva saṃmṛjyāt
yathāgniṃ nābhivyukṣed yathā yasmā aśanam āhariṣyant syāt tam pātranirṇejanenābhivyukṣed evaṃ tat tasmād u tathaiva saṃmṛjyād yathāgniṃ nābhivyukṣet prāṅ ivaivotkramya
taddhaike
sruksammārjanānyagnāvabhyādadhati vedasyāhābhūvant sruca ebhiḥ samamārjiṣur idaṃ vai kiṃcidyajñasya ned idam bahirdhā yajñād bhavad iti tad u tathā na kuryād yathā yasmā aśanamāharettam pātranirṇejanam pāyayedevaṃ tat tasmād u parāsyedevaitāni
atha patnīṃ saṃnahyati
jaghanārdho vā eṣa yajñasya yatpatnī prāṅme yajñastāyamāno yāditi yunaktyevainām etad yuktā me yajñam anvāsātā iti
yoktreṇa saṃnahyati
yoktreṇa hi yogyaṃ yuñjanty asti vai patnyā amedhyaṃ yadavācīnaṃ nābher athaitadājyam avekṣiṣyamāṇā bhavati tadevāsyā etadyoktreṇāntardadhātyatha medhyenaivottarārdhenājyam avekṣate tasmātpatnīṃ saṃnahyati
sa vā abhivāsaḥ saṃnahyati
oṣadhayo vai vāso varuṇyā rajjus tad oṣadhīr evaitad antardadhāti tatho hainām eṣā varuṇyā rajjurna hinasti tasmādabhivāsaḥ saṃnahyati
sa saṃnahyati
adityai rāsnāsītīyaṃ vai pṛthivyaditiḥ seyaṃ devānām patny eṣā vā etasya patnī bhavati tad asyā etadrāsnāmeva karoti na rajjuṃ hiro vai rāsnā tāmevāsyā etatkaroti
sa vai na granthim kuryāt
varuṇyo vai granthir varuṇo ha patnīṃ gṛhṇīyād yad granthiṃ kuryāt tasmānna granthiṃ karoti
ūrdhvam evodgūhati
viṣṇor veṣyo 'sīti sā vai na paścātprācī devānāṃ yajñamanvāsīteyaṃ vai pṛthivyaditiḥ seyaṃ devānām patnī sā paścāt prācī devānāṃ yajñam anvāste taddhemām abhyārohet sā patnī kṣipre 'muṃ lokam iyāt tatho ha patnī jyogjīvati tadasyā evaitannihnute tatho haināmiyaṃ na hinasti tasmād u dakṣiṇata ivaivānvāsīta
athājyamavekṣate
yoṣā vai patnī reta ājyam mithunam evaitat prajananaṃ kriyate tasmād ājyam avekṣate
sāvekṣate
adabdhena tvā cakṣuṣāvapaśyāmīty anārtena tvā cakṣuṣāvapaśyāmīty evaitad āhāgner jihvāsīti yadā vā etadagnau juhvatyathāgnerjihvā ivottiṣṭhanti tasmād āhāgner jihvāsīti suhūr devebhya iti sādhu devebhya ity evaitad āha dhāmne dhāmne me bhava yajuṣe yajuṣa iti sarvasmai me yajñāyaidhītyevaitadāha
athājyamādāya prāṅ udāharati
tadāhavanīye 'dhiśrayati yasyāhavanīye havīṃṣi śrapayanti sarvo me yajña āhavanīye śṛto 'sad ity atha yadamutrāgre 'dhiśrayati patnīṃ hyavakāśayiṣyan bhavati na hi tadavakalpate yat sāmi pratyaggharet patnīm avakāśayiṣyāmīty atha yat patnīṃ nāvakāśayed antariyāddha yajñāt patnīṃ tatho ha yajñāt patnīṃ nāntareti tasmād u sārdham eva vilāpya prāg udāharaty avakāśya patnīṃ yasyo patnī na bhavaty agra eva tasyāhavanīye 'dhiśrayati tat tata ādatte tad antarvedyāsādayati
tadāhuḥ
nāntarvedy āsādayed ato vai devānām patnīḥ saṃyājayanty avasabhā aha devānām patnīḥ karoti paraḥpuṃso hāsya patnī bhavatīti tad u hovāca yājñavalkyo yathādiṣṭam patnyā astu kas tad ādriyeta yat paraḥpuṃsā vā patnī syād yathā vā yajño vedir yajña ājyaṃ yajñād yajñaṃ nirmimā iti tasmād antarvedy evāsādayet
prokṣaṇīṣu pavitre bhavataḥ
te tata ādatte tābhyāmājyamutpunātyeko vā utpavanasya bandhur medhyamevaitat karoti
sa utpunāti
savitustvā prasava utpunāmy achidreṇa pavitreṇa sūryasya raśmibhiriti so 'sāveva bandhuḥ
athājyaliptābhyām pavitrābhyām
prokṣaṇīrutpunāti saviturvaḥ prasava utpunāmyachidreṇa pavitreṇa sūryasya raśmibhiriti so 'sāveva bandhuḥ
tadyadājyaliptābhyām pavitrābhyām
prokṣaṇīr utpunāti tad apsu payo dadhāti tad idam apsu payo hitam idaṃ hi yadā varṣaty athauṣadhayo jāyanta oṣadhīr jagdhvāpaḥ pītvā tata eṣa rasaḥ sambhavati tasmād u rasasyo caiva sarvatvāya
athājyamavekṣate
taddhaike yajamānamavakhyāpayanti tad u hovāca yājñavalkyaḥ kathaṃ nu na svayamadhvaryavo bhavanti kathaṃ svayaṃ nānvāhuryatra bhūyasya ivāśiṣaḥ kriyante kathaṃ nveṣāmatraiva śraddhā bhavatīti yāṃ vai kāṃ ca yajña ṛtvija āśiṣam āśāsate yajamānasyaiva sā tasmād adhvaryur evāvekṣeta
so 'vekṣate
satyaṃ vai cakṣuḥ satyaṃ hi vai cakṣus tasmād yad idānīṃ dvau vivadamānāveyātām aham adarśam aham aśrauṣam iti ya eva brūyād aham adarśam iti tasmā eva śraddadhyāma tat satyenaivaitat samardhayati
so 'vekṣate
tejo 'si śukram asy amṛtam asīti sa eṣa satya eva mantras tejo hyetacchukraṃ hyetadamṛtaṃ hyetat tat satyenaivaitat samardhayati
puruṣo vai yajñaḥ
puruṣas tena yajño yad enam puruṣas tanuta eṣa vai tāyamāno yāvāneva puruṣas tāvān vidhīyate tasmāt puruṣo yajñaḥ
tasyeyameva juhūḥ
iyam upabhṛd ātmaiva dhruvā tadvā ātmana evemāni sarvāṇyaṅgāni prabhavanti tasmād u dhruvāyā eva sarvo yajñaḥ prabhavati
prāṇa eva sruvaḥ
so 'yam prāṇaḥ sarvāṇyaṅgāny anusaṃcarati tasmād u sruvaḥ sarvā anu srucaḥ saṃcarati
tasyāsāveva dyaurjuhūḥ
athedam antarikṣam upabhṛd iyam eva dhruvā tad vā asyā eveme sarve lokāḥ prabhavanti tasmād u dhruvāyā eva sarvo yajñaḥ prabhavati
ayameva sruvo yo 'yam pavate
so 'yam imāṃt sarvāṃllokān anupavate tasmād u sruvaḥ sarvā anu srucaḥ saṃcarati
sa eṣa yajñastāyamānaḥ
devebhyas tāyata ṛtubhyaś chandobhyo yaddhavis tad devānāṃ yat somo rājā yatpuroḍāśas tat tad ādiśya gṛhṇāty amuṣmai tvā juṣṭaṃ gṛhṇāmīty evam u haiteṣām
atha yānyājyāni gṛhyante
ṛtubhyaścaiva tāni chandobhyaśca gṛhyante tat tad anādiśyājyasyaiva rūpeṇa gṛhṇāti sa vai caturjuhvām gṛhṇātyaṣṭau kṛtva upabhṛti
sa yaccaturjuhvāṃ gṛhṇāti
ṛtubhyastadgṛhṇāti prayājebhyo hi tad gṛhṇāty ṛtavo hi prayājās tat tad anādiśyājyasyaiva rūpeṇa gṛhṇāty ajāmitāyai jāmi ha kuryādyadvasantāya tvā grīṣmāya tveti gṛhṇīyāt tasmād anādiśyājyasyaiva rūpeṇa gṛhṇāti
atha yadaṣṭau kṛtva upabhṛti gṛhṇāti
chandobhyas tad gṛhṇāty anuyājebhyo hi tadgṛhṇāti chandāṃsi hyanuyājās tat tad anādiśyājyasyaiva rūpeṇa gṛhṇāty ajāmitāyai jāmi ha kuryād yad gāyatryai tvā triṣṭubhe tveti gṛhṇīyāt tasmād anādiśyājyasyaiva rūpeṇa gṛhṇāti
atha yaccaturdhruvāyāṃ gṛhṇāti
sarvasmai tadyajñāya gṛhṇāti tat tad anādiśyājyasyaiva rūpeṇa gṛhṇāti kasmā u hyādiśed yataḥ sarvābhya eva devatābhyo 'vadyati tasmād anādiśyājyasyaiva rūpeṇa gṛhṇāti
yajamāna eva juhūmanu
yo 'smā arātīyati sa upabhṛtam anv attaiva juhūm anv ādya upabhṛtam anv attaiva juhūr ādya upabhṛt sa vai catur juhvāṃ gṛhṇāty aṣṭau kṛtva upabhṛti
sa yaccaturjuhvāṃ gṛhṇāti
attāram evaitat parimitataraṃ kanīyāṃsaṃ karoty atha yad aṣṭau kṛtva upabhṛti gṛhṇāty ādyam evaitad aparimitataram bhūyāṃsaṃ karoti taddhi samṛddhaṃ yatrāttā kanīyānādyo bhūyān
sa vai caturjuhvāṃ gṛhṇan
bhūya ājyaṃ gṛhṇātyaṣṭau kṛtva upabhṛti gṛhṇankanīya ājyaṃ gṛhṇāti
sa yaccaturjuhvāṃ gṛhṇan
bhūya ājyaṃ gṛhṇāty attāram evaitat parimitataraṃ kanīyāṃsaṃ kurvaṃs tasmin vīryam balaṃ dadhāty atha yad aṣṭau kṛtva upabhṛti gṛhṇankanīya ājyaṃ gṛhṇāty ādyam evaitad aparimitataram bhūyāṃsaṃ kurvaṃs tam avīryam abalīyāṃsaṃ karoti tasmāduta rājāpārāṃ viśam prāvasāyāpy ekaveśmanaiva jināti tvad yathā tvat kāmayate tathā sacata eteno ha tad vīryeṇa yaj juhvāṃ bhūya ājyaṃ gṛhṇāti sa yaj juhvāṃ gṛhṇāti juhvaiva taj juhoti yad upabhṛti gṛhṇāti juhvaiva taj juhoti
tad āhuḥ
kasmā u tarhyupabhṛti gṛhṇīyād yad upabhṛtā na juhotīti sa yaddhopabhṛtā juhuyāt pṛthagghaivemāḥ prajāḥ syur naivāttā syān nādyaḥ syād atha yat tajjuhveva samānīya juhoti tasmād imā viśaḥ kṣatriyasyaiva vaśe sati vaiśyam paśava upatiṣṭhante 'tha yattajjuhveva samānīya juhoti tasmād yadota kṣatriyaḥ kāmayate 'thāha vaiśya mayi yat te paro nihitaṃ tad āhareti taṃ jināti tvad yathā tvat kāmayate tathā sacata eteno ha tad vīryeṇa
tāni vā etāni
chandobhya ājyāni gṛhyante sa yac catur juhvāṃ gṛhṇāti gāyatryai tad gṛhṇāty atha yad aṣṭau kṛtva upabhṛti gṛhṇāti triṣṭubjagatībhyāṃ tad gṛhṇāty atha yaccatur dhruvāyāṃ gṛhṇāty anuṣṭubhe tad gṛhṇāti vāgvā anuṣṭub vāco vā idaṃ sarvam prabhavati tasmād u dhruvāyā eva sarvo yajñaḥ prabhavatīyam vā anuṣṭub asyai vā idaṃ sarvaṃ prabhavati tasmād u dhruvāyā eva sarvo yajñaḥ prabhavati
sa gṛhṇāti
dhāma nāmāsi priyaṃ devānām ity etad vai devānām priyatamaṃ dhāma yadājyaṃ tasmādāha dhāma nāmāsi priyaṃ devānām ity anādhṛṣṭaṃ devayajanamasīti vajro hyājyaṃ tasmādāhānādhṛṣṭaṃ devayajanamasīti
sa etena yajuṣā
sakṛjjuhvāṃ gṛhṇāti tris tūṣṇīm etenaiva yajuṣā sakṛdupabhṛti gṛhṇāti saptakṛtvas tūṣṇīm etenaiva yajuṣā sakṛddhruvāyāṃ gṛhṇāti tristūṣṇīṃ tad āhus tristrireva yajuṣā gṛhṇīyāt trivṛddhi yajña iti tad u nu sakṛt sakṛd evātro hyeva trir gṛhītaṃ sampadyate
prokṣaṇīradhvaryurādatte
sa idhmamevāgre prokṣati kṛṣṇo 'syākhareṣṭho 'gnaye tvā juṣṭam prokṣāmīti tan medhyam evaitad agnaye karoti
atha vedim prokṣati
vedirasi barhiṣe tvā juṣṭām prokṣāmi tan medhyāmevaitadbarhiṣe karoti
athāsmai barhiḥ prayacchati
tat purastād granthyāsādayati tatprokṣati barhirasi srugbhyastvā juṣṭam prokṣāmi tan medhyam evaitat srugbhyaḥ karoti
atha yāḥ prokṣaṇyaḥ pariśiṣyante
tābhiroṣadhīnām mūlāny upaninayaty adityai vyundanamasītīyaṃ vai pṛthivy aditis tad asyā evaitadoṣadhīnām mūlāny uponatti tā imā ārdramūlā oṣadhayas tasmād yadyapi śuṣkāṇyagrāṇi bhavantyārdrāṇyeva mūlāni bhavanti
atha visraṃsya granthim
purastāt prastaraṃ gṛhṇāti viṣṇo stupo 'sīti yajño vai viṣṇus tasyeyam eva śikhā stupa etām evāsminnetad dadhāti purastād gṛhṇāti purastāddhyayaṃ stupas tasmāt purastādgṛhṇāti
atha saṃnahanaṃ visraṃsayati
prakﾱptaṃ haivāsya strī vijāyata iti tasmāt saṃnahanaṃ visraṃsayati taddakṣiṇāyāṃ śroṇau nidadhāti nīvirhaivāsyaiṣā dakṣiṇata iva hīyaṃ nīvis tasmād dakṣiṇāyāṃ śroṇau nidadhāti tat punar abhicchādayaty abhicchanneva hīyaṃ nīvis tasmāt punar abhicchādayati
atha barhi stṛṇāti
ayaṃ vai stupaḥ prastaro 'tha yānyavāñci lomāni tānyevāsya yaditaram barhis tānyevāsminn etad dadhāti tasmād barhi stṛṇāti
yoṣā vai vediḥ
tāmetaddevāśca paryāsate ye ceme brāhmaṇāḥ śuśruvāṃso 'nūcānās teṣvevainām etat paryāsīneṣv anagnāṃ karoty anagnatāyā eva tasmād barhi stṛṇāti
yāvatī vai vediḥ
tāvatī pṛthivy oṣadhayo barhis tad asyām evaitat pṛthivyām oṣadhīrdadhāti tā imā asyām pṛthivyām oṣadhayaḥ pratiṣṭhitās tasmād barhi stṛṇāti
tad vai bahulaṃ stṛṇīyād ity āhuḥ
yatra vā asyai bahulatamā oṣadhayas tad asyā upajīvanīyatamaṃ tasmād bahulaṃ stṛṇīyād iti tad vai tadāhartaryevādhi trivṛt stṛṇāti trivṛddhi yajño 'tho api pravarhaṃ stṛṇīyāt stṛṇanti barhir ānuṣagiti tvṛṣiṇābhyanūktam adharamūlaṃ stṛṇāty adharamūlā iva hīmā asyām pṛthivyām oṣadhayaḥ pratiṣṭhitās tasmād adharamūlaṃ stṛṇāti
sa stṛṇāti
ūrṇamradasaṃ tvā stṛṇāmi svāsasthāṃ devebhya iti sādhvīṃ devebhya ityevaitadāha yadāhorṇamradasaṃ tveti svāsasthāṃ devebhya iti svāsadāṃ devebhya ityevaitadāha
athāgniṃ kalpayati
śiro vai yajñasyāhavanīyaḥ pūrvo 'rdho vai śiraḥ pūrvārdhamevaitadyajñasya kalpayaty uparyupari prastaraṃ dhārayan kalpayaty ayaṃ vai stupaḥ prastara etam evāsminn etat pratidadhāti tasmād uparyupari prastaraṃ dhārayan kalpayati
atha paridhīn paridadhāti
tad yat paridhīn paridadhāti yatra vai devā agre 'gniṃ hotrāya prāvṛṇata taddhovāca na vā ahamidamutsahe yad vo hotā syāṃ yadvo havyaṃ vaheyaṃ trīn pūrvān prāvṛḍhvaṃ te prādhanviṣus tān nu me 'vakalpayatātha vā aham etad utsākṣye yadvo hotā syāṃ yadvo havyaṃ vaheyamiti tatheti tān asmā etān avākalpayaṃs ta ete paridhayaḥ
sa hovāca
vajro vai tānvaṣaṭkāraḥ prāvṛṇag vajrād vai vaṣaṭkārādbibhemi yanmā vajro vaṣaṭkāro na pravṛñjyād etaireva mā paridhatta tathā mā vajro vaṣaṭkāro na pravarkṣyatīti tatheti tametaiḥ paryadadhus taṃ na vajro vaṣaṭkāraḥ prāvṛṇak tad varmaivaitad agnaye nahyati yadetaiḥ paridadhāti
ta u haita ūcuḥ
idam u cedasmānyajñe yuṅkthāstv evāsmākam api yajñe bhāga iti
tatheti devā abruvan
yad bahiṣparidhi skantsyati tad yuṣmāsu hutam atha yadva uparyupari hoṣyanti tad vo 'viṣyatīti sa yadagnau juhvati tad enān avaty atha yad enān uparyupari juhvati tad enān avaty atha yad bahiṣparidhi skandati tad eteṣu hutaṃ tasmād u ha nāga iva skannaṃ syād imāṃ vai te prāviśan yad vā idaṃ kiṃca skandaty asyām eva tat sarvaṃ pratitiṣṭhati
sa skannamabhimṛśati
bhuvapataye svāhā bhuvanapataye svāhā bhūtānām pataye svāhety etāni vai teṣāmagnīnāṃ nāmāni yad bhuvapatir bhuvanapatir bhūtānām patis tad yathā vaṣaṭkṛtaṃ hutam evam asyaiteṣvagniṣu bhavati
taddhaike
idhmasyaivaitān paridhīn paridadhati tad u tathā na kuryād anavakﾱptā ha tasyaite bhavanti yān idhmasya paridadhāty abhyādhānāya hyevedhmaḥ kriyate tasyo haivaite 'vakﾱptā bhavanti yasyaitān anyān āharanti paridhaya iti tasmād anyān evāhareyuḥ
te vai pālāśāḥ syuḥ
brahma vai palāśo brahmāgnir agnayo hi tasmāt pālāśāḥ syuḥ
yadi pālāśānna vindet
atho api vaikaṅkatā syur yadi vaikaṅkatān na vinded atho api kārṣmaryamayāḥ syur yadi kārṣmaryamayān na vinded atho api bailvāḥ syur atho khādirā atho audumbarā ete hi vṛkṣā yajñiyās tasmād eteṣāṃ vṛkṣāṇām bhavanti
te vā ārdrāḥ syuḥ
etaddhyeṣāṃ jīvam etena satejasa etena vīryavantas tasmād ārdrāḥ syuḥ
sa madhyamamevāgre
paridhiṃ paridadhāti gandharvastvā viśvāvasuḥ paridadhātu viśvasyāriṣṭyai yajamānasya paridhir asyagniriḍa īḍita iti
atha dakṣiṇam paridadhāti
indrasya bāhurasi dakṣiṇo viśvasya ariṣṭyai yajamānasya paridhir asy agniriḍa īḍita iti
athottaram paridadhāti
mitrāvaruṇau tvottarataḥ paridhattāṃ dhruveṇa dharmaṇā viśvasyāriṣṭyai yajamānasya paridhir asy agniriḍa īḍita ity agnayo hi tasmād āhāgniriḍa īḍita iti
atha samidhamabhyādadhāti
sa madhyamamevāgre paridhim upaspṛśati tenaitānagre samindhe 'thāgnāv abhyādadhāti teno agnim pratyakṣaṃ samindhe
so 'bhyādadhāti
vītihotraṃ tvā kave dyumantaṃ samidhīmahi agne bṛhantam adhvara ity etayā gāyatryā gāyatrīm evaitat saminddhe sā gāyatrī samiddhānyāni chandāṃsi samindhe chandāṃsi samiddhāni devebhyo yajñaṃ vahanti
atha yāṃ dvitīyāṃ samidham abhyādadhāti
vasantameva tayā samindhe sa vasantaḥ samiddho 'nyān ṛtūṃt samindha ṛtavaḥ samiddhāḥ prajāśca prajanayanty oṣadhīśca pacanti so 'bhyādadhāti samidasīti samiddhi vasantaḥ
athābhyādhāya japati
sūryastvā purastāt pātu kasyāścid abhiśastyā iti guptyai vā abhitaḥ paridhayo bhavanty athaitat sūryameva purastādgoptāraṃ karoti net purastānnāṣṭrā rakṣāṃsy abhyavacarāniti sūryo hi nāṣṭrāṇāṃ rakṣasām apahantā
atha yāmevāmūṃ tṛtīyāṃ samidhamabhyādadhāti
anuyājeṣu brāhmaṇameva tayā samindhe sa brāhmaṇaḥ samiddho devebhyo yajñaṃ vahati
atha stīrṇāṃ vedim upāvartate
sa dve tṛṇe ādāya tiraścī nidadhāti savitur bāhū stha ity ayaṃ vai stupaḥ prastaro 'thāsyaite bhruvāveva tiraścī nidadhāti tasmād ime tiraścyau bhruvau kṣatraṃ vai prastaro viśa itaram barhiḥ kṣatrasya caiva viśaśca vidhṛtyai tasmāt tiraścī nidadhāti tasmād v eva vidhṛtī nāma
tat prastaraṃ stṛṇāti
ūrṇamradasaṃ tvā stṛṇāmi svāsasthaṃ devebhya iti sādhuṃ devebhya ityevaitadāha yadāhorṇamradasaṃ tveti svāsasthaṃ devebhya iti svāsadaṃ devebhya ityevaitadāha
tamabhinidadhāti
ā tvā vasavo rudrā ādityāḥ sadantvity ete vai trayā devā yadvasavo rudrā ādityā ete tvāsīdantv ity evaitad āhābhinihita eva savyena pāṇinā bhavati
atha dakṣiṇena juhūm pratigṛhṇāti
nediha purā nāṣṭrā rakṣāṃsy āviśān iti brāhmaṇo hi rakṣasāmapahantā tasmād abhinihita eva savyena pāṇinā bhavati
atha juhūm pratigṛhṇāti
ghṛtācyasi juhūrnāmneti ghṛtācī hi juhūrhi nāmnā sedam priyeṇa dhāmnā priyaṃ sada āsīdeti ghṛtācy asy upabhṛn nāmnety upabhṛtaṃ ghṛtācī hyupabhṛddhi nāmnā sedam priyeṇa dhāmnā priyaṃ sada āsīdeti ghṛtācyasi dhruvā nāmneti dhruvāṃ ghṛtācī hi dhruvā hi nāmnā sedam priyeṇa dhāmnā priyaṃ sada āsīdeti priyeṇa dhāmnā priyaṃ sada āsīdeti yad anyaddhaviḥ
sa vā upari juhūṃ sādayati
adha itarāḥ srucaḥ kṣatraṃ vai juhūr viśa itarāḥ srucaḥ kṣatram evaitad viśa uttaraṃ karoti tasmāduparyāsīnaṃ kṣatriyamadhastādimāḥ prajā upāsate tasmād upari juhūṃ sādayatyadha itarāḥ srucaḥ
so 'bhimṛśati
dhruvā asadanniti dhruvā hyasadann ṛtasya yonāviti yajño vā ṛtasya yonir yajñe hyasadaṃs tā viṣṇo pāhi pāhi yajñam pāhi yajñapatimiti tadyajamānamāha pāhi māṃ yajñanyamiti tadapyātmānaṃ yajñānnāntareti yajño vai viṣṇus tad yajñāyaivaitat sarvam paridadāti guptyai tasmādāha tā viṣṇo pāhīti
inddhe ha vā etad adhvaryuḥ
idhmenāgniṃ tasmād idhmo nāma samindhe sāmidhenībhirhotā tasmātsāmidhenyo nāma
sa āha
agnaye samidhyamānāyānubrūhītyagnaye hyetatsamidhyamānāyānvāha
tad u haika āhuḥ
agnaye samidhyamānāya hotaranubrūhīti tad u tathā na brūyād ahotā vā eṣa purā bhavati yadaivainam pravṛṇīte 'tha hotā tasmād u brūyād agnaye samidhyamānāyānubrūhītyeva
āgneyīranvāha
svayaivainam etad devatayā samindhe gāyatrīr anvāha gāyatraṃ vā agneśchandaḥ svenaivainam etacchandasāsamindhe vīryaṃ gāyatrī brahma gāyatrī vīryeṇaivainametatsamindhe
ekādaśānvāha
ekādaśākṣarā vai triṣṭub brahma gāyatrī kṣatraṃ triṣṭub etābhyām evainam etad ubhābhyāṃ vīryābhyāṃ samindhe tasmād ekādaśānvāha
sa vai triḥ prathamāmanvāha
triruttamāṃ trivṛtprāyaṇā hi yajñās trivṛdudayanās tasmāttriḥ prathamām anvāha triruttamāṃ
tāḥ pañcadaśa sāmidhenyaḥ sampadyante pañcadaśo vai vajro vīryaṃ vajro vīryamevaitatsāmidhenīr abhisaṃpādayati tasmād etāsvanūcyamānāsu yaṃ dviṣyāt tam aṅguṣṭhābhyām avabādhetedam aham amum avabādha iti tadenametena vajreṇāvabādhate
pañcadaśa vā ardhamāsasya rātrayaḥ
ardhamāsaśo vai saṃvatsaro bhavanneti tadrātrīrāpnoti
pañcadaśānām u vai gāyatrīṇām
trīṇi ca śatāni ṣaṣṭiścākṣarāṇi trīṇi ca vai śatāni ṣaṣṭiśca saṃvatsarasyāhāni tadahānyāpnoti tad v eva saṃvatsaramāpnoti
saptadaśa sāmidhenīḥ
iṣṭyā anubrūyād upāṃśu tasyai devatāyai yajati yasyā iṣṭaṃ nirvapati dvādaśa vai māsāḥ saṃvatsarasya pañcartava eṣa eva prajāpatiḥ saptadaśaḥ sarvaṃ vai prajāpatis tat sarveṇaiva taṃ kāmam anaparādhaṃ rādhnoti yasmai kāmāyeṣṭiṃ nirvapaty upāṃśu devatām yajaty aniruktaṃ vā upāṃśu sarvaṃ vā aniruktaṃ tat sarveṇaiva taṃ kāmam anaparādhaṃ rādhnoti yasmai kāmāyeṣṭiṃ nirvapaty eṣa iṣṭer upacāraḥ
ekaviṃśatiṃ sāmidhenīḥ
api darśapūrṇamāsayor anubrūyād ity āhur dvādaśa vai māsāḥ saṃvatsarasya pañcartavas trayo lokās tad viṃśatir eṣa evaikaviṃśo ya eṣa tapati saiṣā gatireṣā pratiṣṭhā tadetāṃ gatim etām pratiṣṭhāṃ gacchati tasmādekaviṃśatimanubrūyāt
tā haitā gataśrer evānubrūyāt
ya icchen na śreyāṃt syāṃ na pāpīyāniti yādṛśāya haiva sate 'nvāhus tādṛṅ vā haiva bhavati pāpīyān vā yasyaivaṃ viduṣa etā anvāhuḥ so eṣā mīmāṃsaiva na tvevaitā anūcyante
trireva prathamāṃ trir uttamām anavānann anubrūyāt
trayo vā ime lokās tad imān evaitallokāṃt saṃtanotīmāṃl lokāṃt spṛṇute traya ime puruṣe prāṇā etam evāsminnetat saṃtatam avyavacchinnaṃ dadhāty etadanuvacanam
sa yāvadasya vacaḥ syāt
evam evānuvivakṣet tasyaitasya paricakṣīta sāmyavānyād anavānann anuvivakṣaṃs tat karma vivṛhyeta sā paricakṣā
sa yady etan nodāśaṃseta
apy ekaikām evānavānann anubrūyāt tad ekaikayaivemāṃl lokāṃt saṃtanotyekaikayemāṃl lokāṃt spṛṇute 'tha yatprāṇaṃ dadhāti gāyatrī vai prāṇaḥ sa yatkṛtsnāṃ gāyatrīmanvāha tatkṛtsnaṃ prāṇaṃ dadhāti tasmād ekaikām evānavānann anubrūyāt
tā vai saṃtatā avyavacchinnā anvāha
saṃvatsarasyaivaitad ahorātrāṇi saṃtanoti tānīmāni saṃvatsarasyāhorātrāṇi saṃtatāny avyavacchinnāni pariplavante dviṣata u caivaitadbhrātṛvyāya nopasthānaṃ karoty upasthānaṃ ha kuryād yad asaṃtatā anubrūyāt tasmādvai saṃtatā avyavacchinnā anvāha
hiṃkṛtyānvāha
nāsāmā yajño 'stīti vā āhur na vā ahiṃkṛtya sāma gīyate sāma yaddhiṃkaroti taddhiṃkārasya rūpaṃ kriyate praṇavenaiva sāmno rūpam upagacchaty o3ṃ o3m ity eteno hāsyaiṣa sarva eva sasāmā yajño bhavati
yad v eva hiṃkaroti
prāṇo vai hiṃkāraḥ prāṇo hi vai hiṃkāras tasmādapigṛhya nāsike na hiṃkartuṃ śaknoti vācā vā ṛcamanvāha vākca vai prāṇaśca mithunaṃ tadetatpurastānmithunam prajananaṃ kriyate sāmidhenīnāṃ tasmādvai hiṃkṛtyānvāha
sa vā upāṃśu hiṃkaroti
atha yad uccair hiṃkuryād anyatarad eva kuryād vācameva tasmād upāṃśu hiṃkaroti
sa vā eti ca preti cānvāha
gāyatrīmevaitadarvācīṃ ca parācīṃ ca yunakti parācyaha devebhyo yajñaṃ vahaty arvācī manuṣyānavati tasmādvā eti ca preti cānvāha
yad v eveti ca preti cānvāha
preti vai prāṇa ety udānaḥ prāṇodānāvevaitaddadhāti tasmād vā eti ca preti cānvāha
yad v eveti ca preti cānvāha
preti vai retaḥ sicyata eti prajāyate preti paśavo vitiṣṭhanta eti samāvartante sarvaṃ vā idam eti ca preti ca tasmādvā eti ca preti cānvāha
so 'nvāha
pra vo vājā abhidyava iti tannu preti bhavaty agna āyāhi vītaya iti tad v eti bhavati
tad u haika āhuḥ
ubhayaṃ vā etat preti sampadyata iti tad u tadātivijñānyamiva pra vo vājā abhidyava iti tan nu prety agna āyāhi vītaya iti tad v eti
so 'nvāha
pra vo vājā abhidyava iti tannu preti bhavati vājā ity annaṃ vai vājā annam evaitad abhyanūktam abhidyava ity ardhamāsā vā abhidyavo 'rdhamāsānevaitadabhyanūktaṃ haviṣmanta iti paśavo vai haviṣmantaḥ paśūnevaitad abhyanūktam
ghṛtācyeti
videgho ha māthavo 'gniṃ vaiśvānaram mukhe babhāra tasya gotamo rāhūgaṇa ṛṣiḥ purohita āsa tasmai ha smāmantryamāṇo na pratiśṛṇoti nenme 'gnirvaiśvānaro mukhān niṣpadyātā iti
tamṛgbhirhvayituṃ dadhre
vītihotraṃ tvā kave dyumantaṃ samidhīmahi agne bṛhantamadhvare videgheti
sa na pratiśuśrāva
ud agne śucayastava śukrā bhrājanta īrate tava jyotīṃṣyarcayo videghā3 iti
sa ha naiva pratiśuśrāva
taṃ tvā ghṛtasnav īmaha ityevābhivyāharad athāsya ghṛtakīrtāvevāgnirvaiśvānaro mukhādujjajvāla tam na śaśāka dhārayituṃ so 'sya mukhānniṣpede sa imām pṛthivīm prāpādaḥ
tarhi videgho māthava āsa
sarasvatyāṃ sa tata eva prāṅ dahannabhīyāyemām pṛthivīṃ taṃ gotamaśca rāhūgaṇo videghaśca māthavaḥ paścād dahantam anvīyatuḥ sa imāḥ sarvā nadīratidadāha sadānīrety uttarād girer nirdhāvati tāṃ haiva nātidadāha tāṃ ha sma tām purā brāhmaṇā na taranty anatidagdhāgninā vaiśvānareṇeti
tata etarhi
prācīnam bahavo brāhmaṇās taddhākṣetrataram ivāsa srāvitaram ivāsvaditam agninā vaiśvānareṇeti
tad u haitarhi
kṣetrataramiva brāhmaṇā u hi nūnamenad yajñair asiṣvadaṃt sāpi jaghanye naidāghe samivaiva kopayati tāvacchītānatidagdhā hyagninā vaiśvānareṇa
sa hovāca
videgho māthavaḥ kvāham bhavānīty ata eva te prācīnam bhuvanamiti hovāca saiṣāpyetarhi kosalavidehānām maryādā te hi māthavāḥ
atha hovāca
gotamo rāhūgaṇaḥ kathaṃ nu na āmantryamāṇo na pratyaśrauṣīriti sa hovācāgnirme vaiśvānaro mukhe 'bhūt sa nenme mukhānniṣpadyātai tasmāt te na pratiśrauṣamiti
tad u kathamabhūditi
yatraiva tvaṃ ghṛtasnav īmaha ity abhivyāhārṣīs tadeva me ghṛtakīrtāvagnirvaiśvānaro mukhād udajvālīt taṃ nāśakaṃ dhārayituṃ sa me mukhānnirapādīti
sa yatsāmidhenīṣu ghṛtavat
sāmidhenameva tat samevainaṃ tenenddhe vīryam evāsmindadhāti
tad u ghṛtācyeti
devāñjigāti sumnayuriti yajamāno vai sumnayuḥ sa hi devāñjigīṣati sa hi devāñjighāṃsati tasmādāha devāñjigāti sumnayuriti saiṣāgneyī satyaniruktā sarvaṃ vā aniruktaṃ sarveṇaivaitatpratipadyate
agna āyāhi vītaya iti
tad veti bhavati vītaya iti samantikamiva ha vā ime 'gre lokā āsur ity unmṛśyā haiva dyaurāsa
te devā akāmayanta
kathaṃ nu na ime lokā vitarāṃ syuḥ kathaṃ na idaṃ varīya iva syāditi tānetaireva tribhir akṣarairvyanayan vītaya iti ta ime vidūraṃ lokās tato devebhyo varīyo 'bhavad varīyo ha vā asya bhavati yasyaivaṃ viduṣa etāmanvāhurvītaya iti
gṛṇāno havyadātaya iti
yajamāno vai havyadātir gṛṇāno yajamānāyety evaitadāha ni hotā satsi barhiṣīty agnirvai hotāyaṃ loko barhir asminnevaitalloke 'gniṃ dadhāti so 'yamasmiṃlloke 'gnirhitaḥ saiṣemameva lokamabhyanūktemam evaitayā lokaṃ jayati yasyaivaṃ viduṣa etāmanvāhuḥ
taṃ tvā samidbhiraṅgira iti
samidbhirhyetam aṅgirasa aindhatāṅgira ity aṅgirā u hyagnir ghṛtena vardhayāmasīti tatsāmidhenam padaṃ samevainaṃ tenenddhe vīryamevāsmindadhāti
bṛhacchocā yaviṣṭhyeti
bṛhad u hyeṣa śocati samiddho yaviṣṭhyeti yaviṣṭho hyagnis tasmādāha yaviṣṭhyeti saiṣaitam eva lokamabhyanūktāntarikṣalokameva tasmādāgneyī satyaniruktānirukto hyeṣa loka etamevaitayā lokaṃ jayati yasyaivaṃ viduṣa etāmanvāhuḥ
sa naḥ pṛthu śravāyyamiti
ado vai pṛthu yasmindevā etacchravāyyaṃ yasmindevā acchā deva vivāsasīty accha deva vivāsasy etan no gamayety evaitad āha
bṛhad agne suvīryamiti
ado vai bṛhadyasmindevā etatsuvīryaṃ yasmin devāḥ saiṣaitam eva lokamabhyanūktā divamevaitamevaitayā lokaṃ jayati yasyaivaṃ viduṣa etāmanvāhuḥ
so nvāha
īḍenyo namasya itīḍenyo hyeṣa namasyo hyeṣa tiras tamāṃsi darśata iti tira iva hyeṣa tamāṃsi samiddho dadṛśe samagniridhyate vṛṣeti saṃ hīdhyate vṛṣā vṛṣo agniḥ samidhyata iti saṃ hīdhyate
aśvo na devavāhana iti
aśvo ha vā eṣa bhūtvā devebhyo yajñaṃ vahati yadvai netyṛcy omiti tat tasmād āhāśvo na devavāhana iti
taṃ haviṣmanta īḍata iti
haviṣmanto hyetaṃ manuṣyā īḍate tasmādāha taṃ haviṣmanta īḍata iti
vṛṣaṇaṃ tvā vayaṃ vṛṣan vṛṣaṇaḥ samidhīmahīti
saṃ hyenamindhate 'gne dīdyataṃ bṛhaditi dīdayeva hyeṣa bṛhatsamiddhaḥ
taṃ vā etam
vṛṣaṇvantaṃ tricam anvāhāgneyyo vā etāḥ sarvāḥ sāmidhenyo bhavantīndro vai yajñasya devatendro vṛṣaiteno hāsyaitāḥ sendrāḥ sāmidhenyo bhavanti tasmādvṛṣaṇvantaṃ tricam anvāha
so 'nvāha
agniṃ dūtaṃ vṛṇīmaha iti devāśca vā asurāścobhaye prājāpatyāḥ paspṛdhire tāṃt spardhamānān gāyatryantarā tasthau yā vai sā gāyatryāsīd iyaṃ vai sā pṛthivīyaṃ haiva tadantarā tasthau ta ubhaya eva vidāṃcakrur yatarān vai na iyam upāvartsyati te bhaviṣyanti paretare bhaviṣyantīti tām ubhaya evopamantrayāṃcakrire 'gnir eva devānāṃ dūta āsa saharakṣā ity asurarakṣasam asurāṇāṃ sāgnim evānupreyāya tasmād anvāhāgniṃ dūtaṃ vṛṇīmaha iti sa hi devānāṃ dūta āsīddhotāraṃ viśvavedasam iti
tad u haike 'nvāhuḥ
hotā yo viśvavedasa iti ned aram ity ātmānaṃ bravāṇīti tad u tathā na brūyān mānuṣaṃ ha te yajñe kurvanti vyṛddhaṃ vai tadyajñasya yanmānuṣaṃ nedvyṛddham yajñe karavāṇīti tasmād yathaivarcānūktameva anubrūyāddhotāraṃ viśvavedasam ity evāsya yajñasya sukratum ity eṣa hi yajñasya sukratur yad agnis tasmād āhāsya yajñasya sukratum iti seyaṃ devān upāvavarta tato devā abhavan parāsurā bhavati ha vā ātmanā parāsya sapatnā bhavanti yasyaivaṃ viduṣa etām anvāhuḥ
tāṃ vā aṣṭamīmanubrūyāt
gāyatrī vā eṣā nidānenāṣṭākṣarā vai gāyatrī tasmād aṣṭamīmanubrūyāt
taddhaike
purastāddhāyye dadhaty annaṃ dhāyye mukhata idam annādyaṃ dadhma iti vadantas tad u tathā na kuryād anavakﾱptā tasyaiṣā bhavati yaḥ purastāddhāyye dadhāti daśamī vā hi tarhy ekādaśī vā sampadyate tasyo haivaiṣāvakﾱptā bhavati yasyaitāmaṣṭamīm anvāhus tasmādupariṣṭādeva dhāyye dadhyāt
samidhyamāno adhvara iti
adhvaro vai yajñaḥ samidhyamāno yajña ityevaitadāhāgniḥ pāvaka īḍya iti pāvako hyeṣa īḍyo hyeṣa śociṣkeśastamīmaha iti śocantīva hyetasya keśāḥ samiddhasya samiddho agna āhutety ataḥ prācīnaṃ sarvam idhmam abhyādadhyād yad anyat samidho 'pavṛṅkta iva hy etaddhotā yad vā anyat samidha idhmasyātiricyate tasmād ataḥ prācīnaṃ sarvam idhmam abhyādadhyād yad anyat samidhaḥ
devān yakṣi svadhvareti
adhvaro vai yajño devānyakṣi suyajñiyetyevaitadāha tvāṃ hi havyavāḍ asīty eṣa hi havyavāḍ yad agnis tasmādāha tvaṃ hi havyavāḍ asīty ā juhotā duvasyatāgnim prayatyadhvare vṛṇīdhvaṃ havyavāhanamiti sampreṣyaty evaitayājuhuta ca yajata ca yasmai kāmāya samaindhiḍhvaṃ tat kurutety evaitad āhāgnim prayatyadhvara ity adhvaro vai yajño 'gniṃ prayati yajña ityevaitad āha vṛṇīdhvaṃ havyavāhanam ity eṣa hi havyavāhano yad agnis tasmād āha vṛṇīdhvaṃ havyavāhanam iti
taṃ vā etam
adhvaravantaṃ tricamanvāha devānha vai yajñena yajamānāṃtsapatnā asurā dudhūrṣāṃcakrus te dudhūrṣanta eva na śekur dhūrvituṃ te parābabhūvus tasmād yajño 'dhvaro nāma dudhūrṣan ha vā enaṃ sapatnaḥ parābhavati yasyaivaṃ viduṣo 'dhvaravantaṃ tricam anvāhur yāvad v eva saumyenādhvareṇeṣṭvā jayati tāvajjayati
etaddha vai devā agniṃ gariṣṭhe 'yuñjan
yaddhotṛtva idaṃ no havyaṃ vaheti tametadgariṣṭhe yuktvopāmadan vīryavānvai tvamasyalaṃ vai tvametasmā asīti vīrye samādadhato yathedam apyetarhi jñātīnāṃ yaṃ gariṣṭhe yuñjanti tam upamadanti vīryavān vai tvam asy alaṃ vai tvam etasmā asīti vīrye samādadhataḥ sa yadata ūrdhvam anvāhopastautyevainam etad vīryam evāsmin dadhāti
agne mahāṃ asi brāhmaṇa bhārateti
brahma hyagnis tasmādāha brāhmaṇeti bhāratetyeṣa hi devebhyo havyaṃ bharati tasmādbharato 'gnir ityāhur eṣa u vā imāḥ prajāḥ prāṇo bhūtvā bibharti tasmād v evāha bhārateti
athārṣeyam pravṛṇīte
ṛṣibhyaścaivainam etad devebhyaśca nivedayaty ayam mahāvīryo yo yajñam prāpaditi tasmād ārṣeyam pravṛṇīte
parastād arvāk pravṛṇīte
parastāddhyarvācyaḥ prajāḥ prajāyante jyāyasaspataya u caivaitaṃ nihnuta idaṃ hi pitaivāgre 'tha putro 'tha pautras tasmāt parastād arvāk pravṛṇīte
sa ārṣeyamuktvāha
deveddho manviddha iti devā hyetam agra aindhata tasmādāha deveddha iti manviddha iti manur hyetam agra ainddha tasmādāha manviddha iti
ṛṣiṣṭuta iti
ṛṣayo hyetamagre 'stuvaṃs tasmādāharṣiṣṭuta iti
viprānumadita iti
ete vai viprā yadṛṣaya ete hyetam anvamadaṃs tasmādāha viprānumadita iti
kaviśasta iti
ete vai kavayo yadṛṣaya ete hyetamaśaṃsaṃs tasmādāha kaviśasta iti
brahmasaṃśita iti
brahmasaṃśito hyeṣa ghṛtāhavana iti ghṛtāhavano hyeṣaḥ
praṇīryajñānāṃ rathīradhvarāṇāmiti
etena vai sarvānyajñānpraṇayanti ye ca pākayajñā ye cetare tasmād āha praṇīryajñānāmiti
rathīradhvarāṇāmiti
ratho ha vā eṣa bhūtvā devebhyo yajñaṃ vahati tasmādāha rathīradhvarāṇāmiti
atūrto hotā tūrṇir havyavāḍ iti
na hyetaṃ rakṣāṃsi taranti tasmād āhātūrto hoteti tūrṇir havyavāḍ iti sarvaṃ hyeṣa pāpmānaṃ tarati tasmādāha tūrṇir havyavāḍ iti
āspātraṃ juhūrdevānāmiti
devapātraṃ vā eṣa yadagnis tasmādagnau sarvebhyo devebhyo juhvati devapātraṃ hyeṣa prāpnoti ha vai tasya pātraṃ yasya pātram prepsyati ya evametadveda
camaso devapāna iti
camasena ha vā etena bhūtena devā bhakṣayanti tasmādāha camaso devapāna iti
arāṁ ivāgne nemirdevāṃstvaṃ paribhūrasīti
yathārānnemiḥ sarvataḥ paribhūrevaṃ tvaṃ devāṃtsarvataḥ paribhūrasīty evaitadāha
āvaha devānyajamānāyeti
tadasmai yajñāya devān āvoḍhavā āhāgnimagna āvaheti tadāgneyāyājyabhāgāyāgnim āvoḍhavā āha somamāvaheti tatsaumyāyājyabhāgāya somam āvoḍhavā āhāgnimāvaheti tadya eṣa ubhayatrācyuta āgneyaḥ puroḍāśo bhavati tasmā agnimāvoḍhavā āha
atha yathādevatam
devāṁ ājyapāṁ āvaheti tat prayājānuyājān āvoḍhavā āha prayājānuyājā vai devā ājyapā agniṃ hotrāyāvaheti tadagniṃ hotrāyāvoḍhavā āha svaṃ mahimānamāvaheti tatsvam mahimānamāvoḍhavā āha vāg vā asya svo mahimā tad vācam āvoḍhavā āhā ca vaha jātavedaḥ suyajā ca yajeti tadyā evaitaddevatā āvoḍhavā āha tā evaitad āhā cainā vahānuṣṭhyā ca yajeti yad āha suyajā ca yajeti
sa vai tiṣṭhannanvāha
anvāha hyetadasau hyanuvākyā tadasāvevaitadbhūtvānvāha tasmāttiṣṭhannanvāha
āsīno yājyāṃ yajati
iyaṃ hi yājyā tasmānna kaścana tiṣṭhanyājyāṃ yajatīyaṃ hi yājyā tadiyamevaitad bhūtvā yajati tasmādāsīno yājyāṃ yajati
yo ha vā agniḥ sāmidhenībhiḥ samiddhaḥ
atitarāṃ ha vai sa itarasmād agnes tapaty anavadhṛṣyo hi bhavatyanavamṛśyaḥ
sa yathā haivāgniḥ
sāmidhenībhiḥ samiddhastapatyevaṃ haiva brāhmaṇaḥ sāmidhenīrvidvānanubruvaṃstapaty anavadhṛṣyo hi bhavatyanavamṛśyaḥ
so 'nvāha
pra va iti prāṇo vai pravān prāṇamevaitayā saminddhe 'gna āyāhi vītaya ity apāno vā etavān apānamevaitayā saminddhe bṛhacchocā yaviṣṭhyety udāno vai bṛhacchocā udānamevaitayā saminddhe
sa naḥ pṛthu śravāyyamiti
śrotraṃ vai pṛthu śravāyyaṃ śrotreṇa hīdamuru pṛthu śṛṇoti śrotramevaitayā saminddhe
īḍenyo namasya iti
vāgvā īḍenyā vāgghīdaṃ sarvamīṭṭe vācedaṃ sarvamīḍitaṃ vācamevaitayā saminddhe
aśvo na devavāhana iti
mano vai devavāhanam mano hīdam manasvinaṃ bhūyiṣṭhaṃ vanīvāhyate mana evaitayā saminddhe
agne dīdyatam bṛhaditi
cakṣurvai dīdayeva cakṣurevaitayā saminddhe
agniṃ dūtaṃ vṛṇīmaha iti
ya evāyam madhyamaḥ prāṇa etamevaitayā saminddhe sā haiṣāntasthā prāṇānām ato hyanya ūrdhvāḥ prāṇā ato 'nye 'vāñco 'ntasthā ha bhavanty antasthām enam manyante ya evam etām antasthām prāṇānāṃ veda
śociṣkeśas tam īmaha iti
śiśnaṃ vai śociṣkeśaṃ śiśnaṃ hīdaṃ śiśninam bhūyiṣṭhaṃ śocayati śiśnam evaitayāsaminddhe
samiddho agna āhuteti
ya evāyamavāṅprāṇa etamevaitayā saminddha ā juhotā duvasyateti sarvamātmānaṃ saminddha ā nakhebhyo 'tho lomabhyaḥ
sa yadyenam prathamāyāṃ sāmidhenyāmanuvyāharet
tam prati brūyāt prāṇaṃ vā etadātmano 'gnāvādhāḥ prāṇenātmana ārttimāriṣyasīti tathā haiva syāt
yadi dvitīyasyāmanuvyāharet
tam prati brūyād apānaṃ vā etadātmano 'gnāvādhā apānenātmana ārttimāriṣyasīti tathā haiva syāt
yadi tṛtīyasyāmanuvyāharet
tam prati brūyādudānaṃ vai ... udānenātmanaḥ ... syāt
yadi caturthyāmanuvyāharet
tam pratibrūyācchrotraṃ vā etadātmano 'gnāvādhāḥ śrotreṇātmana ārttimāriṣyasi badhiro bhaviṣyasīti tathā haiva syāt
yadi pañcamyāmanuvyāharet
tam prati brūyād vācaṃ vā etadātmano 'gnāvādhā vācātmana ārttimāriṣyasi mūko bhaviṣyasīti tathā haiva syāt
yadi ṣaṣṭhyāmanuvyāharet
tam prati brūyān mano vā etadātmano 'gnāvādhā manasātmana ārttimāriṣyasi manomuṣigṛhīto momughaścariṣyasīti tathā haiva syāt
yadi saptamyāṃ anuvyāharet
taṃ prati brūyāc cakṣurvā etadātmano 'gnāvādhāścakṣuṣātmana ārttimāriṣyasyandho bhaviṣyasīti tathā haiva syāt
yadyaṣṭamyām anuvyāharet
taṃ prati brūyān madhyaṃ vā etatprāṇamātmano 'gnāvādhā madhyena prāṇenātmana ārtim āriṣyasyuddhmāya mariṣyasīti tathā haiva syāt
yadi navamyām anuvyāharet
taṃ prati brūyācchiśnaṃ vā etadātmano 'gnāvādhāḥ śiśnenātmana ārttimāriṣyasi klībo bhaviṣyasīti tathā haiva syāt
yadi daśamyāmanuvyāharet
taṃ prati brūyād avāñcaṃ vā etatprāṇamātmano 'gnāvādhā avācā prāṇenātmana ārttimāriṣyasy apinaddho mariṣyasīti tathā haiva syāt
yadyekādaśyāmanuvyāharet taṃ prati brūyāt
sarvaṃ vā etadātmānamagnāvādhāḥ sarveṇātmanārtim āriṣyasi kṣipre 'muṃ lokam eṣyasīti tathā haiva syāt
sa yathā haivāgnim
sāmidhenībhiḥ samiddhamāpadyārttiṃ nyetyevaṃ haiva brāhmaṇaṃ sāmidhenīrvidvāṃsaṃ samanubruvantam anuvyāhṛtyārttiṃ nyeti
taṃ vā etamagniṃ samaindhiṣata
samiddhe devebhyo juhavāmeti tasminnete eva prathame āhutī juhoti manase caiva vāce ca manaśca haiva vāk ca yujau devebhyo yajñaṃ vahataḥ
sa yadupāṃśu kriyate
tanmano devebhyo yajñaṃ vahaty atha yadvācā niruktaṃ kriyate tadvāgdevebhyo yajñaṃ vahaty etad vā idaṃ dvayaṃ kriyate tadete evaitat saṃtarpayati tṛpte prīte devebhyo yajñaṃ vahāta iti
sruveṇa tamāghārayati
yaṃ manasa āghārayati vṛṣā hi mano vṛṣā hi sruvaḥ
srucā tamāghārayati
yaṃ vāca āghārayati yoṣā hi vāg yoṣā hi sruk
tūṣṇīṃ tamāghārayati
yaṃ manasa āghārayati na svāheti canāniruktaṃ hi mano 'niruktaṃ hyetadyattūṣṇīm
mantreṇa tamāghārayati
yaṃ vāca āghārayati niruktā hi vāṅ nirukto hi mantraḥ
āsīnastamāghārayati
yam manasa āghārayati tiṣṭhaṃstaṃ yaṃ vāce manaśca ha vai vākca yujau devebhyo yajñaṃ vahato yataro vai yujorhrasīyānbhavatyupavahaṃ vai tasmai kurvanti vāgvai manaso hrasīyasy aparimitataramiva hi manaḥ parimitatareva hi vāk tad vāca evaitadupavahaṃ karoti te sayujau devebhyo yajñaṃ vahatas tasmāttiṣṭhan vāca āghārayati
devā ha vai yajñaṃ tanvānāḥ
te 'surarakṣasebhya āsaṅgādbibhayāṃcakrus ta etaddakṣiṇataḥ pratyudaśrayann ucchritamiva hi vīryaṃ tasmāddakṣiṇatastiṣṭhann āghārayati sa yadubhayata āghārayati tasmādidam manaśca vākca samānameva sannāneva śiro ha vai yajñasyaitayoranyatara āghārayor mūlam anyataraḥ
sruveṇa tamāghārayati
yo mūlaṃ yajñasya srucā tamāghārayati yaḥ śiro yajñasya
tūṣṇīṃ tamāghārayati
yo mūlam yajñasya tūṣṇīmiva hīdaṃ mūlaṃ no hyatra vāgvadati
mantreṇa tamāghārayati
yaḥ śiro yajñasya vāgghi mantraḥ śīrṣṇo hīyamadhi vāgvadati
āsīnastamāghārayati
yo mūlaṃ yajñasya niṣaṇṇamiva hīdam mūlaṃ tiṣṭhaṃstamāghārayati yaḥ śiro yajñasya tiṣṭhatīva hīdaṃ śiraḥ
sa sruveṇa pūrvam āghāram āghāryāha
agnim agnīt saṃmṛḍḍhīti yathā dhuramadhyūhedevaṃ tadyatpūrvamāghāram āghārayaty adhyuhya hi dhuraṃ yuñjanti
atha saṃmārṣṭi
yunaktyevainam etadyukto devebhyo yajñaṃ vahāditi tasmāt saṃmārṣṭi parikrāmaṃ saṃmārṣṭi parikrāmaṃ hi yogyaṃ yuñjanti tristriḥ saṃmārṣṭi trivṛddhi yajñaḥ
sa saṃmārṣṭi
agne vājajidvājaṃ tvā sariṣyantaṃ tvā vājajitaṃ saṃmārjmīti yajñaṃ tvā vakṣyantaṃ yajñiyaṃ saṃmārjmīty evaitad āhāthopariṣṭāt tūṣṇīṃ tris tad yathā yuktvā prājet prehi vahety evam evaitat kaśayopakṣipati prehi devebhyo yajñaṃ vaheti tasmād upariṣṭāttūṣṇīṃ tris tad yad etadantareṇa karma kriyate tasmād idam manaśca vākca samānam eva sannāneva
sa srucottaramāghāramāghārayiṣyan
pūrveṇa srucāvañjaliṃ nidadhāti namo devebhyaḥ svadhā pitṛbhya iti tad devebhyaścaivaitatpitṛbhyaścārtvijyaṃ kariṣyannihnute suyame me bhūyāstamiti srucāvādatte subhare me bhūyāstam bhartuṃ vāṃ śakeyam ity evaitad āhāskannam adya devebhya ājyaṃ saṃbhriyāsam ity avikṣubdham adya devebhyo yajñaṃ tanavā ityevaitadāha
aṅghriṇā viṣṇo mā tvāvakramiṣamiti
yajño vai viṣṇustasmā evaitannihnute mā tvāvakramiṣam iti vasumatīm agne te chāyāmupastheṣamiti sādhvīmagne te chāyām upastheṣam ity evaitadāha
viṣṇo sthānamasīti
yajño vai viṣṇustasyeva hyetadantikaṃ tiṣṭhati tasmādāha viṣṇo sthānam asītīta indro vīryamakṛṇodityato hīndrastiṣṭhandakṣiṇato nāṣṭrā rakṣāṃsyapāhaṃs tasmādāheta indro vīryamakṛṇodity ūrdhvo 'dhvara āsthād ity adhvaro vai yajña ūrdhvo yajña āsthādityevaitadāha
agne verhotraṃ verdūtyamiti
ubhayaṃ vā etadagnirdevānāṃ hotā ca dūtaśca tadubhayaṃ viddhi yaddevānām asīty evaitadāhāvatāṃ tvāṃ dyāvāpṛthivī ava tvaṃ dyāvāpṛthivī iti nātra tirohitamivāsti sviṣṭakṛddevebhya indra ājyena haviṣābhūtsvāhetīndro vai yajñasya devatā tasmādāhendra ājyeneti vāce vā etamāghāram āghārayatīndro vāg ity u vā āhus tasmād v evāhendra ājyeneti
athāsaṃsparśayant srucau paryetya
dhruvayā samanakti śiro vai yajñasyottara āghāra ātmā vai dhruvā tadātmany evaitacchiraḥ pratidadhāti śiro vai yajñasyottara āghāraḥ śrīrvai śiraḥ śrīrhi vai śiras tasmādyo 'rdhasya śreṣṭho bhavatyasāvamuṣyārdhasya śira ityāhuḥ
yajamāna eva dhruvāmanu
yo 'smā arātīyati sa upabhṛtamanu sa yaddhopabhṛtā samañjyād yo yajamānāyārātīyati tasmiṃchriyaṃ dadhyāt tad yajamāna evaitacchriyaṃ dadhāti tasmāddhruvayā samanakti
sa samanakti
saṃ jyotiṣā jyotiriti jyotir vā itarasyāmājyam bhavati jyotiritarasyāṃ te hyetadubhe jyotiṣī saṃgacchete tasmādevaṃ samanakti
athāto manasaścaiva vācaśca
ahambhadra uditam manaśca ha vai vākcāhambhadra ūdāte
taddha mana uvāca
ahameva tvacchreyo 'smi na vai mayā tvaṃ kiṃ canānabhigataṃ vadasi sā yanmama tvaṃ kṛtānukarānuvartmāsy ahameva tvacchreyo 'smīti
atha ha vāguvāca
ahameva tvacchreyasyasmi yadvai tvaṃ vetthāhaṃ tadvijñapayāmyahaṃ saṃjñapayāmīti
te prajāpatiṃ pratipraśnameyatuḥ
sa prajāpatirmanasa evānūvāca mana eva tvacchreyo manaso vai tvaṃ kṛtānukarānuvartmāsi śreyaso vai pāpīyān kṛtānukaro 'nuvartmā bhavatīti
sā ha vāk paroktā visiṣmiye
tasyai garbhaḥ papāta sā ha vāk prajāpatim uvācāhavyavāḍ evāhaṃ tubhyam bhūyāsaṃ yāṃ mā parāvoca iti tasmādyatkiṃ ca prājāpatyaṃ yajñe kriyata upāṃśveva tatkriyate havyavāḍḍhi vākprajāpataya āsīt
taddhaitaddevāḥ
retaś carman vā yasminvā babhrus taddha sma pṛcchanty atreva tyād iti tato 'triḥ saṃbabhūva tasmād apyātreyyā yoṣitainasvy etasyai hi yoṣāyai vāco devatāyā ete sambhūtāḥ
sa vai pravarāyāśrāvayati
tad yat pravarāyāśrāvayati yajño vā āśrāvaṇaṃ yajñam abhivyāhṛtyātha hotāram pravṛṇā iti tasmāt pravarāyāśrāvayati
sa idhmasaṃnahanānyevābhipadyāśrāvayati
sa yad vānārabhya yajñamadhvaryurāśrāvayedvepano vā ha syādanyāṃ vārttimārchet
taddhaike
vede stīrṇāyai barhirabhipadyāśrāvayantīdhmasya vā śakalam apacchidyābhipadyāśrāvayantīdaṃ vai kiṃcidyajñasyedaṃ yajñamabhipadyāśrāvayāma iti vadantas tad u tathā na kuryād etadvai kiṃcidyajñasya yairidhmaḥ saṃnaddho bhavaty agniṃ saṃmṛjanti tad v eva khalu yajñamabhipadyāśrāvayati tasmād idhmasaṃnahanāny evābhipadyāśrāvayet
sa āśrāvya
ya eva devānāṃ hotā tamevāgre pravṛṇīte 'gnimeva tadagnaye caivaitaddevebhyaśca nihnute yadahāgre 'gnim pravṛṇīte tadagnaye nihnute 'tha yo devānāṃ hotā tamagre pravṛṇīte tad u devebhyo nihnute
sa āha
agnirdevo daivyo hotety agnirhi devānāṃ hotā tasmādāhāgnirdevo daivyo hoteti tadagnaye caiva devebhyaśca nihnute yadahāgre 'gnimāha tadagnaye nihnute 'tha yo devānāṃ hotā tamagra āha tad u devebhyo nihnute
devānyakṣadvidvāṃścikitvāniti
eṣa vai devānanuvidvānyadagniḥ sa enānanuvidvān anuṣṭhyā yakṣad ity evaitad āha
manuṣvadbharatavaditi
manurha vā agre yajñeneje tadanukṛtyemāḥ prajā yajante tasmādāha manuṣvaditi manoryajña ity u vā āhus tasmād v evāha manuṣvaditi
bharatavaditi
eṣa hi devebhyo havyam bharati tasmādbharato 'gnirityāhureṣa u vā imāḥ prajāḥ prāṇo bhūtvā bibharti tasmād v evāha bharatavaditi
athārṣeyam pravṛṇīte
ṛṣibhyaścaivainametaddevebhyaśca nivedayatyayam mahāvīryo yo yajñam prāpaditi tasmādārṣeyam pravṛṇīte
parastādarvākpravṛṇīte
parastāddhyarvācyaḥ prajāḥ prajāyante jyāyasaspataya u caivaitannihnuta idaṃ hi pitaivāgre 'tha putro 'tha pautras tasmāt parastād arvāk pravṛṇīte
sa ārṣeyamuktvāha
brahmaṇvaditi brahma hyagnis tasmādāha brahmaṇvad ity ā ca vakṣaditi tadyā evaitaddevatā āvoḍhavā āha tā evaitad āhā ca vakṣaditi
brāhmaṇā asya yajñasya prāvitāra iti
ete vai brāhmaṇā yajñasya prāvitāro ye 'nūcānā ete hyenaṃ tanvata eta enaṃ janayanti tad u tebhyo nihnute tasmādāha brāhmaṇā asya yajñasya prāvitāra iti
asau mānuṣa iti
tadimam mānuṣaṃ hotāraṃ pravṛṇīte hotā haiṣa purāthaitarhi hotā
sa pravṛto hotā
japati devatā upadhāvati yathānuṣṭhyā devebhyo vaṣaṭkuryādyathānuṣṭhyā devebhyo havyaṃ vahedyathā na hvaledevaṃ devatā upadhāvati
tatra japati etat tvā deva savitarvṛṇata iti tatsavitāram prasavāyopadhāvati sa hi devānām prasavitāgniṃ hotrāyeti tadagnaye caivaitaddevebhyaśca nihnute yadahāgre 'gnimāha tadagnaye nihnute 'tha yo devānāṃ hotā tamagra āha tad u devebhyo nihnute
saha pitrā vaiśvānareṇeti
saṃvatsaro vai pitā vaiśvānaraḥ prajāpatis tat saṃvatsarāyaivaitat prajāpataye nihnute 'gne pūṣanbṛhaspate pra ca vada pra ca yajety anuvakṣyanvā etadyakṣyanbhavati tadaitābhya evaitaddevatābhyo nihnute yūyamanubrūta yūyaṃ yajateti
vasūnāṃ rātau syāma
rudrāṇāmurvyāyāṃ svādityā aditaye syāmānehasa ityete vai trayā devā yadvasavo rudrā ādityā eteṣāmabhiguptau syāmetyevaitadāha
juṣṭāmadya devebhyo vācam udyāsam iti
juṣṭamadya devebhyo 'nūcyāsam ity evaitadāha taddhi samṛddhaṃ yo juṣṭaṃ devebhyo 'nubravat
juṣṭām brahmabhya iti
juṣṭamadya brāhmaṇebhyo 'nūcyāsam ity evaitadāha taddhi samṛddham yo juṣṭam brāhmaṇebhyo 'nubravat
juṣṭāṃ narāśaṃsāyeti
prajā vai naras tat sarvābhyaḥ prajābhya āha taddhi samṛddhaṃ yaśca veda yaśca na sādhvanvavocatsādhvanvavocadityeva visṛjyante yadadya hotṛvarye jihmaṃ cakṣuḥ parāpatat agniṣ ṭat punar ābhriyājjātavedā vicarṣaṇiriti yathā yānagre 'gnīnhotrāya prāvṛṇata te prādhanvannevaṃ yanme 'tra pravareṇāmāyi tanme punar āpyāyayetyevaitad āha tatho hāsyaitat punar āpyāyate
athādhvaryuṃ cāgnīdhaṃ ca saṃmṛśati
mano vā adhvaryur vāgghotā tanmanaścaivaitadvācaṃ ca saṃdadhāti
tatra japati
ṣaṇmorvīr aṃhasas pāntvagniśca pṛthivī cāpaśca vājaścāhaśca rātriścetyetā mā devatā ārtter gopāyantv ity evaitadāha tasyo hi na hvalāsti yametā devatā ārttergopāyeyuḥ
atha hotṛṣadanamupāvartate
sa hotṛṣadanādekaṃ tṛṇaṃ nirasyati nirastaḥ parāvasuriti parāvasurha vai nāmāsurāṇāṃ hotā sa tamevaitaddhotṛṣadanānnirasyati
atha hotṛṣadana upaviśati
idamahamarvāvasoḥ sadane sīdāmīty arvāvasurvai nāma devānāṃ hotā tasyaivaitat sadane sīdati
tatra japati viśvakarmaṃs tanūpā asi mā modoṣiṣṭam mā mā hiṃsiṣṭam eṣa vāṃ loka ityudaṅṅejaty antarā vā etad āhavanīyaṃ ca gārhapatyaṃ cāste tad u tābhyāṃ nihnute mā modoṣiṣṭam mā mā hiṃsiṣṭamiti tathā hainametau na hiṃstaḥ
athāgnimīkṣamāṇo japati
viśve devāḥ śāstana mā yatheha hotā vṛto manavai yanniṣadya pra me brūta bhāgadheyaṃ yathā vo yena pathā havyam ā vo vahānīti yathā yebhyaḥ pakvaṃ syāt tān brūyād v anu mā śāsta yathā va āhariṣyāmi yathā vaḥ parivekṣyāmīty evamevaitad deveṣu praśāsanamicchate 'nu mā śāsta yathā vo 'nuṣṭhyā vaṣaṭkuryām anuṣṭhyā havyaṃ vaheyam iti tasmād evaṃ japati
agnirhotā vettvagnerhotramiti agniridaṃ hotā vettvityevaitadāhāgnerhotramiti tasyo hi hotraṃ vettu prāvitramiti yajño vai prāvitraṃ vettu yajñam ityevaitadāha sādhu te yajamāna devateti sādhu te yajamāna devatā yasya te 'gnirhotety evaitadāha ghṛtavatīmadhvaryo srucam āsyasveti tad adhvaryuṃ prasauti sa yadekāmivāha
yajamāna eva juhūmanu
yo 'smā arātīyati sa upabhṛtamanu sa yaddve iva brūyādyajamānāya dviṣantam bhrātṛvyam pratyudyāminaṃ kuryād attaiva juhūmanvādya upabhṛtamanu sa yaddve iva brūyādattra ādyam pratyudyāminaṃ kuryāt tasmādekāmivaivāha
devayuvaṃ viśvavārāmiti
upastautyevaināmetanmahayatyeva yadāha devayuvaṃ viśvavārām itīḍāmahai devāṁ īḍenyān namasyāma namasyānyajāma yajñiyān itīḍāmahai tāndevānya īḍenyā namasyāma tānye namasyā yajāma yajñiyān iti manuṣyā vā īḍenyāḥ pitaro namasyā devā yajñiyāḥ
yā vai prajā yajñe 'nanvābhaktāḥ
parābhūtā vai tā evamevaitadyā imāḥ prajā aparābhūtās tā yajña ābhajati manuṣyānanu paśavo devānanu vayāṃsyoṣadhayo vanaspatayo yadidaṃ kiṃcaivam u tatsarvaṃ yajña ābhaktam
tā vā etāḥ
nava vyāhṛtayo bhavanti naveme puruṣe prāṇā etānevāsminnetaddadhāti tasmānnava vyāhṛtayo bhavanti
yajño ha devebhyo 'pacakrāma
taṃ devā anvamantrayantā naḥ śṛṇūpa na āvartasveti so 'stu tathetyeva devānupāvavarta tenopāvṛttena devā ayajanta teneṣṭvaitadabhavanyadidaṃ devāḥ
sa yadāśrāvayati
yajñamevaitadanumantrayata ā naḥ śṛṇūpa na āvartasvety atha yatpratyāśrāvayati yajña evaitad upāvartate 'stu tatheti tenopāvṛttena retasā bhūtenartvijaḥ sampradāyaṃ caranti yajamānena parokṣaṃ yathā pūrṇapātreṇa sampradāyaṃ careyurevamanenartvijaḥ sampradāyaṃ caranti tad vācaivaitat sampradāyaṃ caranti vāgghi yajño vāg u hi retas tad etenaivaitat saṃpradāyaṃ caranti
so 'nubrūhītyevoktvādhvaryuḥ
nāpavyāharen no eva hotāpavyāhared āśrāvayatyadhvaryus tad agnīdhaṃ yajña upāvartate
so 'gnīn nāpavyāharet
ā pratyāśrāvaṇāt pratyāśrāvayatyagnīt tat punaradhvaryuṃ yajña upāvartate
so 'dhvaryurnāpavyāharet
ā yajeti vaktor yajetyevādhvaryurhotre yajñaṃ samprayacchati
sa hotā nāpavyāharet
ā vaṣaṭkārāt taṃ vaṣaṭkāreṇāgnāveva yonau reto bhūtaṃ siñcaty agnirvai yonir yajñasya sa tataḥ prajāyata iti nu haviryajñe 'tha saumye 'dhvare
sa vai grahaṃ gṛhītvādhvaryuḥ
nāpavyāhared opākaraṇād upāvartadhvamityevādhvaryurudgātṛbhyo yajñaṃ samprayacchati
ta udgātāro nāpavyāhareyuḥ
ottamāyā eṣottametyevodgātāro hotre yajñaṃ samprayacchanti
sa hotā nāpavyāharet
ā vaṣaṭkārāt taṃ vaṣaṭkāreṇāgnāveva yonau reto bhūtaṃ siñcaty agnirvai yonir yajñasya sa tataḥ prajāyate
sa yaddha so 'pavyāharet
yaṃ yajña upāvartate yathā pūrṇapātram parāsiñcedevaṃ ha sa yajamānam parāsiñcet sa yatra haivamṛtvijaḥ saṃvidānā yajñena caranti sarvameva tatra kalpate na muhyati tasmādevameva yajño bhartavyaḥ
tā vā etāḥ
pañca vyāhṛtayo bhavanty o śrāvayāstu śrauṣaḍyaja ye yajāmahe vauṣaḍiti pāṅkto yajñaḥ pāṅktaḥ paśuḥ pañcartavaḥ saṃvatsarasyaiṣaikā yajñasya mātraiṣā sampat
tāsāṃ saptadaśākṣarāṇi
saptadaśo vai prajāpatiḥ prajāpatiryajña eṣaikā yajñasya mātraiṣā sampat
o śrāvayeti vai devāḥ
purovātaṃ sasṛjire 'stu śrauṣaḍityabhrāṇi samaplāvayan yajeti vidyutaṃ ye yajāmaha iti stanayitnuṃ vaṣaṭkāreṇaiva prāvarṣayan
sa yadi vṛṣṭikāmaḥ syāt
yadīṣṭyā vā yajeta darśapūrṇamāsayor vaiva brūyād vṛṣṭikāmo vā asmīti tatro adhvaryuṃ brūyāt purovātaṃ ca vidyutaṃ ca manasā dhyāyetyabhrāṇi manasā dhyāyetyagnīdhaṃ stanayitnuṃ ca varṣaṃ ca manasā dhyāyeti hotāraṃ sarvāṇyetāni manasā dhyāyeti brahmāṇaṃ varṣati haiva tatra yatraivamṛtvijaḥ saṃvidānā yajñena caranti
o śrāvayeti vai devāḥ
virājam abhyājuhuvur astu śrauṣaḍiti vatsam upāvāsṛjan yajetyudajayan ye yajāmaha ity upāsīdan vaṣaṭkāreṇaiva virājam aduhateyaṃ vai virāḍ asyai vā eṣa doha evaṃ ha vā asmā iyaṃ virāṭ sarvān kāmānduhe ya evametaṃ virājo dohaṃ veda
ṛtavo ha vai prayājāḥ
tasmātpañca bhavanti pañca hyṛtavaḥ
devāśca vā asurāśca
ubhaye prājāpatyāḥ paspṛdhira etasminyajñe prajāpatau pitari saṃvatsare 'smākamayam bhaviṣyatyasmākamayam bhaviṣyatīti
tato devāḥ
arcantaḥ śrāmyantaścerus ta etānprayājāndadṛśus tairayajanta tair ṛtūnt saṃvatsaram prājayann ṛtubhyaḥ saṃvatsarāt sapatnān antarāyaṃs tasmātprajayāḥ prajayā ha vai nāmaitadyatprayājā iti tatho evaiṣa etair ṛtūnt saṃvatsaram prayajaty ṛtubhyaḥ saṃvatsarātsapatnānantareti tasmātprayājairyajate
te vā ājyahaviṣo bhavanti
vajro vā ājyametena vai devā vajreṇājyenartūnt saṃvatsaram prājayannṛtubhyaḥ saṃvatsarāt sapatnānantarāyaṃs tatho evaiṣa etena vajreṇājyenartūnt saṃvatsaram prajayaty ṛtubhyaḥ saṃvatsarātsapatnān antareti tasmādājyahaviṣo bhavanti
etadvai saṃvatsarasya svam payaḥ
yadājyaṃ tatsvenaivainametatpayasā devāḥ svyakurvata tatho evainameṣa etat svenaiva payasā svīkurute tasmādājyahaviṣo bhavanti
sa yatraiva tiṣṭhanprayājebhya āśrāvayet
tata eva nāpakrāmet saṃgrāmo vā eṣa saṃnidhīyate yaḥ prayājair yajate yataro vai saṃyattayoḥ parājayate 'pa vai saṃkrāmaty abhitarām u vai jayan krāmati tasmādabhitarāmabhitarāmeva krāmed abhitarām abhitarām āhutīrjuhuyāt
tad u tathā na kuryāt
yatraiva tiṣṭhanprayājebhya āśrāvayettata eva nāpakrāmed yatro eva samiddhatamam manyeta tadāhutīr juhuyāt samiddhahomena hyeva samṛddhā āhutayaḥ
sa āśrāvyāha
samidho yajeti tadvasantaṃ saminddhe sa vasantaḥ samiddho 'nyān ṛtūnt saminddha ṛtavaḥ samiddhāḥ prajāśca prajanayantyoṣadhīśca pacanti tad v eva khalu sarvānṛtūnnirāhātha yaja yajety evottarān āhājāmitāyai jāmi ha kuryād yat tanūnapātaṃ yajeḍo yajeti brūyāt tasmād yaja yajetyevottarānāha
sa vai samidho yajati
vasanto vai samidvasantameva taddevā avṛñjata vasantāt sapatnān antarāyan vasantam evaiṣa etadvṛṅkte vasantāt sapatnān antareti tasmātsamidho yajati
atha tanūnapātaṃ yajati
grīṣmo vai tanūnapād grīṣmo hyāsām prajānāṃ tanūstapati grīṣmameva taddevā avṛñjata grīṣmātsapatnānantarāyan grīṣmamevaiṣa etadvṛṅkte grīṣmātsapatnānantareti tasmāttanūnapātaṃ yajati
atheḍo yajati
varṣā vā iḍa iti hi varṣā iḍo yadidaṃ kṣudraṃ sarīsṛpaṃ grīṣmahemantābhyāṃ nityaktam bhavati tadvarṣā īḍitam ivānnam icchamānaṃ carati tasmādvarṣā iḍo varṣā eva taddevā avṛñjata varṣābhyaḥ sapatnān antarāyan varṣā u evaiṣa etadvṛṅkte varṣābhyaḥ sapatnānantareti tasmādiḍo yajati
atha barhiryajati
śaradvai barhiriti hi śarad barhir yā imā oṣadhayo grīṣmahemantābhyāṃ nityaktā bhavanti tā varṣā vardhante tāḥ śaradi barhiṣo rūpaṃ prastīrṇāḥ śere tasmāccharad barhiḥ śaradameva taddevā avṛñjata śaradaḥ sapatnāntarāyañcharadam evaiṣa etadvṛṅkte śaradaḥ sapatnānantareti tasmād barhiryajati
atha svāhā svāheti yajati
anto vai yajñasya svāhākāro 'nta ṛtūnāṃ hemanto vasantāddhi parārdhyo 'ntenaiva tadantaṃ devā avṛñjatāntenāntāt sapatnān antarāyann anteno evaiṣa etadantaṃ vṛṅkte 'ntenāntātsapatnānantareti tasmātsvāheti yajati
tadvā etat
vasanta eva hemantāt punarasur etasmāddhyeṣa punarbhavati punarha vā asmiṃlloke bhavati ya evametad veda
sa vai vyantu vetviti yajati
ajāmitāyai jāmi ha kuryād yad vyantu vyantviti vaiva yajed vetu vetviti vā vyantviti vai yoṣā vetviti vṛṣā mithunamevaitatprajananaṃ kriyate tasmādvyantu vetviti yajati
atha caturthe prayāje samānayati barhiṣi
prajā vai barhī reta ājyaṃ tatprajāsvevaitadretaḥ sicyate tena retasā siktenemāḥ prajāḥ punarabhyāvartam prajāyante tasmāccaturthe prayāje samānayati barhiṣi
saṃgrāmo vā eṣa saṃnidhīyate
yaḥ prayājairyajate yataraṃ vai saṃyattayor mitram āgacchati sa jayati tadetadupabhṛto 'dhi juhūm mitram āgacchati tena prajayati tasmāccaturthe prayāje samānayati barhiṣi
yajamāna eva juhūmanu
yo 'smā arātīyati sa upabhṛtam anu yajamānāyaivaitaddviṣantam bhrātṛvyam baliṃ hārayaty attaiva juhūmanvādya upabhṛtamanv attra evaitadādyam baliṃ hārayati tasmāccaturthe prayāje samānayati
sa vā anavamṛśant samānayati
sa yaddhāvamṛśed yajamānaṃ dviṣatā bhrātṛvyenāvamṛśed attāram ādyenāvamṛśet tasmād anavamṛśant samānayati
athottarāṃ juhūmadhyūhati
yajamānam evaitad dviṣati bhrātṛvye 'dhyūhaty attāramādye 'dhyūhati tasmāduttarāṃ juhūmadhyūhati
devā ha vā ūcuḥ
hanta vijitamevānu sarvaṃ yajñaṃ saṃsthāpayāma yadi no 'surarakṣasānyāsajeyuḥ saṃsthita eva no yajñaḥ syāditi
ta uttame prayāje
svāhākāreṇaiva sarvaṃ yajñaṃ samasthāpayant svāhāgnimiti tad āgneyam ājyabhāgaṃ samasthāpayant svāhā somamiti tat saumyamājyabhāgaṃ samasthāpayant svāhāgnimiti tadya eṣa ubhayatrācyuta āgneyaḥ puroḍāśo bhavati taṃ samasthāpayan
atha yathādevataṃ
svāhā devā ājyapā iti tat prayājānuyājānt samasthāpayan prayājānuyājā vai devā ājyapā juṣāṇo agnirājyasya vetviti tadagniṃ sviṣṭakṛtaṃ samasthāpayannagnirhi sviṣṭakṛt sa eṣo 'pyetarhi tathaiva yajñaṃ saṃtiṣṭhate yathaivainaṃ devāḥ samasthāpayaṃstasmāduttame prayāje svāhāsvāheti yajati yāvanti havīṃṣi bhavanti vijitam evaitad anu sarvaṃ yajñaṃ saṃsthāpayati tasmād yad ata ūrdhvaṃ viloma yajñe kriyeta na tad ādriyeta saṃsthito me yajña iti ha vidyāt sa haiṣa yajño yātayāmevāsa yathā vaṣaṭkṛtaṃ hutaṃ svāhākṛtam
te devā akāmayanta
kathaṃ nvimaṃ yajñam punar āpyāyayemāyātayāmānaṃ kuryāma tenāyātayāmnā pracaremeti
sa yajjuhvāmājyam pariśiṣṭamāsīt
yena yajñaṃ samasthāpayaṃstenaiva yathāpūrvaṃ havīṃṣyabhyaghārayan punarevaināni tad āpyāyayann ayātayāmānyakurvann ayātayāma hyājyaṃ tasmāduttamam prayājamiṣṭvā yathāpūrvaṃ havīṃṣy abhighārayati punarevaināni tadāpyāyayatyayātayāmāni karotyayātayāma hyājyaṃ tasmādyasya kasya ca haviṣo 'vadyati punar eva tad abhighārayati sviṣṭakṛta eva tat punar āpyāyaty ayātayāma karoty atha yadā sviṣṭakṛte 'vadyati na tataḥ punar abhighārayati no hi tataḥ kāṃcana haviṣo 'gnāvāhutiṃ hoṣyan bhavati
sa vai samidho yajati
prāṇā vai samidhaḥ prāṇānevaitat saminddhe prāṇairhyayam puruṣaḥ samiddhas tasmād abhimṛśeti brūyād yadyupatāpī syāt sa yadyuṣṇaḥ syād aiva tāvacchaṃseta samiddho hi sa tāvadbhavati yady u śītaḥ syānnāśaṃseta tat prāṇān evāsminnetad dadhāti tasmātsamidho yajati
atha tanūnapātaṃ yajati
reto vai tanūnapād reta evaitatsiñcati tasmāttanūnapātaṃ yajati
atheḍo yajati
prajā vā iḍo yadā vai retaḥ siktaṃ prajāyate 'tha tad īḍitam ivānnam icchamānaṃ carati tat praivaitajjanayati tasmādiḍo yajati
atha barhiryajati
bhūmā vai barhir bhūmānam evaitat prajanayati tasmādbarhiryajati
atha svāhāsvāheti yajati
hemanto vā ṛtūnāṃ svāhākāro hemanto hīmāḥ prajāḥ svaṃ vaśamupanayate tasmāddhemanmlāyanty oṣadhayaḥ pra vanaspatīnām palāśāni mucyante pratitarām iva vayāṃsi bhavanty adhastarāmiva vayāṃsi patanti vipatitalomeva pāpaḥ puruṣo bhavati hemanto hīmāḥ prajāḥ svaṃ vaśamupanayate svī ha vai tamardhaṃ kurute śriye 'nnādyāya yasminnardhe bhavati ya evam etad veda
devāśca vā asurāśca
ubhaye prājāpatyāḥ paspṛdhire te daṇḍair dhanurbhirna vyajayanta te hāvijayamānā ūcur hanta vācyeva brahman vijigīṣāmahai sa yo no vācaṃ vyāhṛtām mithunena nānunikrāmāt sa sarvam parājayātā atha sarvam itare jayāniti tatheti devā abruvaṃste devā indramabruvan vyāhareti
sa indro 'bravīt
eko mamety athāsmākam eketītare 'bruvaṃs tad u tan mithunam evāvindan mithunaṃ hyekaścaikā ca
dvau mametīndro 'bravīt
athāsmākaṃ dve itītare 'bruvaṃs tad u tan mithunam evāvindan mithunaṃ hi dvau ca dve ca
trayo mametīndro 'bravīt
athāsmākaṃ tisra itītare 'bruvaṃs tad u tan mithunamevāvindan mithunaṃ hi trayaśca tisraśca
catvāro mametīndro 'bravīt
athāsmākaṃ catasra itītare 'bruvaṃs tad u tan mithunamevāvindan mithunaṃ hi catvāraśca catasraśca
pañca mametīndro 'bravīt
tata itare mithunaṃ nāvindan no hyata ūrdhvaṃ mithunamasti pañca pañceti hyevaitad ubhayam bhavati tato 'surāḥ sarvam parājayanta sarvasmāddevā asurān ajayant sarvasmātsapatnān asurān nirabhajan
tasmātprathame prayāja iṣṭe brūyāt
eko mametyekā tasya yamahaṃ dveṣmīti yady u na dviṣyād yo 'smān dveṣṭi yaṃ ca vayaṃ dviṣma iti brūyāt
dvau mameti dvitīye prayāje
dve tasya yo 'smāndveṣṭi yaṃ ca vayaṃ dviṣma iti
trayo mameti tṛtīye prayāje
tisrastasya yo 'smāndveṣṭi yaṃ ca vayaṃ dviṣma iti
catvāro mameti caturthe prayāje
catasrastasya yo 'smāndveṣṭi yaṃca vayaṃ dviṣma iti
pañca mameti pañcame prayāje
na tasya kiṃcana yo 'smāndveṣṭi yaṃ ca vayaṃ dviṣma iti sa pañca pañcetyeva bhavanparābhavati tathāsya sarvaṃ saṃvṛṅkte sarvasmātsapatnānnirbhajati ya evametadveda
manave ha vai prātar avanegyam udakam ājahruḥ yathā idam pāṇibhyām avanejanāya āharanti
evam tasya avanenijānasya matsyaḥ pāṇī āpede
sa ha asmai vācam uvāda bibhṛhi mā pārayiṣyāmi tvā iti
kasmāt mā pārayiṣyasi iti
aughaḥ imāḥ sarvāḥ prajāḥ nirvoḍhā tatas tvā pārayitāsmi iti
katham te bhṛtiḥ iti
sa ha uvāca yāvat vai kṣullakāḥ bhavāmaḥ bahvī vai naḥ tāvat nāṣṭrā bhavati uta matsyaḥ eva matsyam gilati kumbhyām mā agre bibharāsi sa yadā tām ativardhā atha karṣūm khātvā tasyām mā bibharāsi sa yadā tām ativardhā atha mā samudram abhyavaharāsi tarhi vai atināṣṭraḥ bhavitāsmi iti
śaśvat ha jhaṣaḥ āsa
sa hi jyeṣṭham vardhate
atha itithīm samām tadā oghaḥ āgantā tat mā nāvam upakalpya upāsāsai sa aughe utthite nāvam āpadyāsai tatas tvā pārayitāsmi iti
tam evam bhṛtvā samudram abhyavajahāra
sa yatithīm tat samām paridideśa tatithīm samām nāvam upakalpya upāsāṃcakre
sa aughe utthite nāvam āpede
tam sa matsyaḥ upanyāpupluve
tasya śṛṅge nāvaḥ pāśam pratimumoca
tena etam uttaram girim atidudrāva
sa ha uvāca apīparam vai tvā vṛkṣe nāvam pratibadhnīṣva tam tu tvā mā girau santam udakam antar chaitsīt yāvat udakam samavāyāt tāvat tāvat anvavasarpāsi iti
sa ha tāvat tāvat eva anvavasasarpa
tat api etat uttarasya gireḥ manoḥ avasarpaṇam iti
aughaḥ ha tāḥ sarvāḥ prajāḥ niruvāha
atha iha manuḥ eva ekaḥ pariśiśiṣe
saḥ arcan śrāmyan cacāra prajā kāmaḥ
tatra api pākayajñena īje
sa ghṛtam dadhi mastu āmikṣām iti apsu juhavāṃcakāra
tatas saṃvatsare yoṣit saṃbabhūva
sā ha pibdamānā iva udeyāya
tasyai ha sma ghṛtam pade saṃtiṣṭhate
tayā mitrāvaruṇau saṃjagmāte
tām ha ūcatuḥ kā asi iti
manoḥ duhitā iti
āvayoḥ brūṣva iti
na iti ha uvāca yaḥ eva mām ajījanata tasya eva aham asmi iti
tasyām apitvam īṣāte
tat vā jajñau tat vā na jajñau
ati tu eva iyāya
sā manum ājagāma
tām ha manuḥ uvāca kā asi iti
tava duhitā iti
katham bhagavati mama duhitā iti
yāḥ amūḥ apsu āhutīḥ ahauṣīḥ ghṛtam dadhi mastu āmikṣām tatas mām ajījanathāḥ sā āśīḥ asmi tām mā yajñe avakalpaya yajñe ced vai mā avakalpayiṣyasi bahuḥ prajayā paśubhiḥ bhaviṣyasi yām amuyā kām ca āśiṣam āśāsiṣyase sā te sarvā samardhiṣyate iti
yajñe
tām etat madhye yajñasya avākalpayat
madhyam hi etat yajñasya yat antarā prayāja anuyājān
tayā arcan śrāmyan cacāra prajā kāmaḥ
tayā imām prajātim prajajñe yā iyam manoḥ prajātiḥ
yām u enayā kām ca āśiṣam āśāsta sā asmai sarvā samārdhyata
sā eṣā nidānena yat iḍā
sa yaḥ ha evam vidvān iḍayā carati etām ha eva prajātim prajāyate yām manuḥ prājāyata
yām u enayā kām ca āśiṣam āśāste sā asmai sarvā samṛdhyate
sā vai pañcāvattā bhavati
paśavaḥ vai iḍā
pāṅktāḥ vai paśavaḥ
tasmāt pañcāvattā bhavati
sa samavadāya iḍām pūrva ardham puroḍāśasya praśīrya purastāt dhruvāyai nidadhāti
tām hotre pradāya dakṣiṇā atyeti
sa hotuḥ iha nilimpati
tat hotā oṣṭhayoḥ nilimpate
manasaspatinā te hutasya aśnāmi iṣe prāṇāya iti
atha hotuḥ iha nilimpati
tat hotā oṣṭhayoḥ nilimpate
vācaspatinā te hutasya aśnāmi ūrje udānāya iti
etat ha vai manuḥ bibhayāṃcakāra idam vai me taniṣṭham yajñasya yat iyam iḍā pāka yajñiyā yat vai me iha rakṣāṃsi yajñam na hiṃsyuḥ iti
tām etat purā rakṣobhyaḥ purā rakṣobhyaḥ iti eva prāpayata
tathā u eva enām eṣa etat purā rakṣobhyaḥ purā rakṣobhyaḥ iti eva prāpayate
atha yat pratyakṣam na prāśnāti na id anupahūtām prāśnāmi iti etat eva enām prāpayate yat oṣṭhayoḥ nilimpate
atha hotuḥ pāṇau samavadyati
samavattām eva satīm tat enām pratyakṣam hotari śrayati
tayā ātman śṛtayā hotā yajamānāya āśiṣam āśāste
tasmāt hotuḥ pāṇau samavadyati
atha upāṃśu upahvayate
etat ha vai manuḥ bibhayāṃcakāra idam vai me taniṣṭham yajñasya yat iyam iḍā pāka yajñiyā yat vai me iha rakṣāṃsi yajñam na hanyuḥ iti
tām etat purā rakṣobhyaḥ purā rakṣobhyaḥ iti eva upāṃśu upāhvayata
tathā u eva enām eṣa etat purā rakṣobhyaḥ purā rakṣobhyaḥ iti eva upāṃśu upahvayate
saḥ upahvayate upahūtam rathantaram saha pṛthivyā upa mām rathantaram saha pṛthivyā hvayatām upahūtam vāmadevyam saha antarikṣeṇa upa mām vāmadevyam saha antarikṣeṇa hvayatām upahūtam bṛhat saha divā upa mām bṛhat saha divā hvayatām iti
tat etām eva etat upahvayamānaḥ imān ca lokān upahvayate etāni ca sāmāni
upahūtāḥ gāvaḥ saha ṛṣabhāḥ iti
paśavaḥ vai iḍā
tat enām parokṣam upahvayate saha ṛṣabhāḥ iti
sa mithunām eva enām etat upahvayate
upahūtā saptahotrā iti
tat enām sapta hotrā saumyena adhvareṇa upahvayate
upahūtā iḍā taturiḥ iti
tat enām pratyakṣam upahvayate taturiḥ iti
sarvam hi eṣā pāpmānam tarati
tasmāt āha taturiḥ iti
upahūtaḥ sakhā bhakṣaḥ iti
prāṇau vai sakhā bhakṣaḥ
tat prāṇam upahvayate
upahūtam hek iti
tat śarīram upahvayate
tat sarvām upahvayate
atha pratipadyate iḍā upahūtā upahūtā iḍā upa u asmāṁ iḍā hvayatām iḍā upahūtā iti
tat upahūtām eva enām etat satīm pratyakṣam upahvayate yā vai sā āsīt
gauḥ vai sā āsīt
catuṣpadī vai gauḥ
tasmāt catuḥ upahvayate
sa vai catuḥ upahvayamānaḥ atha nānā iva upahvayate ajāmitāyai
jāmi ha kuryāt yat iḍā upahūtā iḍā upahūtā iti eva upahvayeta upahūtā iḍā iti vā
iḍā upahūtā iti tat arvācīm upahvayate upahūtā iḍā iti tat parācīm
upa u asmāṁ iḍā hvayatām iti
tat ātmānam ca eva etat na antareti
anyathā iva ca bhavati
iḍā upahūtā iti
tat punar arvācīm upahvayate
tat arvācīm ca eva enām etat parācīm ca upahvayate
mānavī ghṛtapadī iti
manuḥ hi etām agre ajanayata
tasmāt āha mānavī iti
ghṛtapadī iti
yat eva asyai ghṛtam pade samatiṣṭhata tasmāt āha ghṛtapadī iti
uta maitrāvaruṇī iti
yat eva mitrāvaruṇābhyām samagacchata saḥ eva maitrāvaruṇaḥ nyaṅgaḥ
brahmā deva kṛtā upahūtā iti
brahmā hi eṣām deva kṛtā upahūtā
upahūtāḥ daivyāḥ adhvaryavaḥ upahūtāḥ manuṣyāḥ iti
tat daivān ca eva adhvaryūn upahvayate ye ca mānuṣāḥ
vatsāḥ vai daivyāḥ adhvaryavaḥ
atha ye itare te mānuṣāḥ
ye imam yajñam avān ye ca yajñapatim vardhān iti
ete vai yajñam avanti ye brāhmaṇāḥ śuśruvāṃsaḥ anūcānāḥ
ete hi enam tanvate
ete enam janayanti
tat u tebhyaḥ nihnute
vatsāḥ u vai yajñapatim vardhanti
yasya hi ete bhūyiṣṭhāḥ bhavanti sa hi yajñapatiḥ vardhate
tasmāt āha ye ca yajñapatim vardhān iti
upahūte dyāvāpṛthivī pūrva je ṛtāvarī devī deva putre iti
tat ime dyāvāpṛthivī upahvayate yayoḥ idam sarvam adhi
upahūtaḥ ayam yajamānaḥ iti
tat yajamānam upahvayate
tat yat atra nāma na gṛhṇāti parokṣam hi atra āśīḥ yat iḍāyām
mānuṣam ha kuryāt yat nāma gṛhṇīyāt
vyṛddham vai tat yajñasya yat mānuṣam
na id vyṛddham yajñe karavāṇi iti
tasmāt na nāma gṛhṇāti
uttarasyām deva yajyāyām upahūtaḥ iti
tat asmai etad jīvātum eva parokṣam āśāste
jīvan hi pūrvam iṣṭvā atha aparam yajate
tat asmai etat prajām eva parokṣam āśāste
yasya hi prajā bhavati amum lokam ātmanā eti
atha asmin loke prajā yajate
tasmāt prajā uttarā deva yajyā
tat asmai etat paśūn eva parokṣam āśāste
yasya hi paśavaḥ bhavanti sa pūrvam iṣṭvā atha aparam yajate
bhūyasi haviṣkaraṇe upahūtaḥ iti
tat asmai etad jīvātum eva parokṣam āśāste
jīvan hi pūrvam iṣṭvā atha bhūyas bhūyas eva haviṣkaroti
tat asmai etat prajām eva parokṣam āśāste
yasya hi prajā bhavati ekaḥ ātmanā bhavati
atha uta daśadhā prajayā haviṣkriyate
tasmāt prajā bhūyaḥ haviṣkaraṇam
tat asmai etat paśūn eva parokṣam āśāste
yasya hi paśavaḥ bhavanti sa pūrvam iṣṭvā atha bhūyas bhūyas eva haviṣkaroti
eṣā vai āśīḥ jīveyam prajā me syāt śriyam gaccheyam iti
tat yat paśūn āśāste tad śriyam āśāste
śrīḥ hi paśavaḥ
tat etābhyām eva etat āśīrbhyām sarvam āptam
tasmāt vai ete atra dve āśiṣau kriyete
devāḥ me idam haviḥ juṣantām iti
tasmin upahūtaḥ iti
tat yajñasya eva etat samṛddhim āśāste
yat hi devāḥ haviḥ juṣante tena hi mahat jayati
tasmāt āha juṣantām iti
tām vai prāśnanti eva
na agnau juhvati
paśavaḥ vai iḍā
na id paśūn agnau pravṛṇajāma iti
tasmāt na agnau juhvati
prāṇeṣu eva hūyate hotari tvat yajamāne tvat adhvaryau tvat
atha yat pūrva ardham puroḍāśasya praśīrya purastāt dhruvāyai nidadhāti
yajamānaḥ vai dhruvā
tat yajamānasya prāśitam bhavati
atha yat pratyakṣam na prāśnāti na id asaṃsthite yajñe prāśnāni iti etat eva asya prāśitam bhavati
sarve prāśnanti
sarveṣu me hutā asat iti
pañca prāśnanti
paśavaḥ vai iḍā
pāṅktāḥ vai paśavaḥ
tasmāt pañca prāśnanti
atha yatra pratipadyate tat caturdhā puroḍāśam kṛtvā barhiṣadam karoti
tat atra pitṝṇām bhājanena
catasraḥ vai avāntaradiśaḥ
avāntaradiśaḥ vai pitaraḥ
tasmāt caturdhā puroḍāśam kṛtvā barhiṣadam karoti
atha yatra āha upahūte dyāvāpṛthivī iti tat agnīdhe ādadhāti
tat agnīdh prāśnāti
upahūtā pṛthivī mātā upa mām pṛthivī mātā hvayatām agniḥ āgnīdhrāt svāhā upahūtaḥ dyauḥ pitā upa mām dyauḥ pitā hvayatām agniḥ āgnīdhrāt svāhā iti
dyāvāpṛthivyaḥ vai eṣa yat āgnīdhraḥ
tasmāt evam prāśnāti
atha yatra āśiṣam āśāste tat japati mayi idam indraḥ indriyam dadhātu asmān rāyaḥ maghavānaḥ sacantām asmākam santu āśiṣaḥ satyāḥ naḥ santu āśiṣaḥ iti
āśiṣām eva eṣa pratigrahaḥ
tat yāḥ eva atra ṛtvijaḥ yajamānāya āśiṣaḥ āśāsate tāḥ eva etat pratigṛhya ātman kurute
atha pavitrayoḥ mārjayante
pāka yajñiyayā iva vai etat iḍayā acāriṣuḥ
pavitra pūtāḥ yat atas ūrdhvam asaṃsthitam yajñasya tat tanavāmahai iti
tasmāt pavitrayoḥ mārjayante
atha te pavitre prastare apisṛjati
yajamānaḥ vai prastaraḥ
prāṇa udānau pavitre
yajamāne tat prāṇa udānau dadhāti
tasmāt te pavitre prastare apisṛjati
te vā ete ulmuke udūhanti
anuyājebhyo yātayāmeva vā etadagnirbhavati devebhyo hi yajñamūhivān bhavaty ayātayāmnyanuyājāṃs tanavāmahā iti tasmādvā ete ulmuke udūhanti
te punaranusaṃsparśayanti
punarevaitad agnim āpyāyayanty ayātayāmānaṃ kurvanty ayātayāmni yadata ūrdhvam asaṃsthitaṃ yajñasya tat tanavāmahā iti tasmāt punaranusaṃsparśayanti
atha samidhamabhyādadhāti
saminddha evainam etatsamiddhe yadata ūrdhvamasaṃsthitaṃ yajñasya tattanavāmahā iti tasmātsamidhamabhyādadhāti
tāṃ hotānumantrayate
eṣā te agne samit tayā vardhasva cā ca pyāyasva vardhiṣīmahi ca vayam ā ca pyāsiṣīmahīti tadyathaivādaḥ samidhyamānāyānvāhaivam evaitad anvāha tadetaddhotuḥ karma sa yadi manyeta na hotā vedetyapi svayam eva yajamāno 'numantrayeta
atha saṃmārṣṭi
yunaktyevainam etadyukto yadata ūrdhvamasaṃsthitaṃ yajñasya tadvahāditi tasmāt saṃmārṣṭi sakṛt sakṛt saṃmārṣṭi tristrirvā agre devebhyaḥ saṃmṛjanti nettathā karavāma yathā devebhya iti tasmāt sakṛtsakṛt saṃmārṣṭy ajāmitāyai jāmi ha kuryādyattriḥ pūrvaṃ triraparaṃ tasmātsakṛtsakṛt saṃmārṣṭi
sa saṃmārṣṭi
agne vājajidvājaṃ tvā sasṛvāṃsaṃ vājajitaṃ saṃmārjmīti sariṣyantamiti vā agra āha sariṣyanniva hi tarhi bhavaty athātra sasṛvāṃsamiti sasṛveva hyatra bhavati tasmādāha sasṛvāṃsamiti
athānuyājānyajati
yā vā etena yajñena devatā hvayati yābhya eṣa yajñastāyate sarvā vai tattā iṣṭā bhavanti tadyattāsu sarvāsviṣṭāsvathaitat paścevānuyajati tasmādanuyājā nāma
atha yadanuyājānyajati
chandāṃsi vā anuyājāḥ paśavo vai devānāṃ chandāṃsi tadyathedaṃ paśavo yuktā manuṣyebhyo vahanty evaṃ chandāṃsi yuktāni devebhyo yajñaṃ vahanti tadyatra chandāṃsi devānt samatarpayann atha chandāṃsi devāḥ samatarpayaṃs tadatas tat prāg abhūd yacchandāṃsi yuktāni devebhyo yajñam avākṣur yad enānt samatītṛpan
atha yadanuyājānyajati
chandāṃsi vā anuyājāś chandāṃsyevaitatsaṃtarpayati tasmādanuyājānyajati tasmād yena vāhanena dhāvayet tadvimucya brūyāt pāyayatainat suhitaṃ kurutety eṣa u vāhanasyāpahnavaḥ
sa vai khalu barhiḥ prathamaṃ yajati
tadvai kaniṣṭhaṃ chandaḥ sadgāyatrī prathamā chandasāṃ yujyate tad u tadvīryeṇaiva yacchyeno bhūtvā divaḥ somamāharat tad ayathāyatham manyante yatkaniṣṭhaṃ chandaḥ sadgāyatrī prathamā chandasāṃ yujyate 'thātra yathāyathaṃ devāśchandāṃsyakalpayannanuyājeṣu net pāpavasyasam asad iti
sa vai khalu barhiḥ prathamaṃ yajati
ayaṃ vai loko barhir oṣadhayo barhir asminnevaitalloka oṣadhīr dadhāti tā imā asmiṃlloka oṣadhayaḥ pratiṣṭhitās tadidaṃ sarvaṃ jagadasyāṃ teneyaṃ jagatī tajjagatīm prathamāmakurvan
atha narāśaṃsaṃ dvitīyaṃ yajati
antarikṣaṃ vai narāśaṃsaḥ prajā vai naras tā imā antarikṣamanu vāvadyamānāḥ prajāścaranti yadvai vadati śaṃsatīti vai tadāhus tasmādantarikṣaṃ narāśaṃso 'ntarikṣam u vai triṣṭup tat triṣṭubhaṃ dvitīyāmakurvan
athāgniruttamaḥ
gāyatrī vā agnis tadgāyatrīmuttamāmakurvann evaṃ yathāyathena kﾱptena chandāṃsi pratyatiṣṭhaṃs tasmād idam apāpavasyasam
devānyajety evādhvaryurāha
devaṃ devamiti sarveṣu hotā devānāṃ vai devāḥ santi chandāṃsyeva paśavo hyeṣāṃ gṛhā hi paśavaḥ pratiṣṭho hi gṛhāś chandāṃsi vā anuyājās tasmād devānyajety evādhvaryurāha devaṃ devam iti sarveṣu hotā
vasuvane vasudheyasyeti
devatāyā eva vaṣaṭkriyate devatāyai hūyate na vā atra devatāstyanuyājeṣu devam barhir iti tatra nāgnirnendro na somo devo narāśaṃsa iti ṛta ekaṃ cana yo vā atrāgnir gāyatrī sa nidānena
atha yad vasuvane vasudheyasyeti yajati
agnirvai vasuvanirindro vasudheyo 'sti vai chandasāṃ devatendrāgnī evaivam u haitaddevatāyā eva vaṣaṭkriyate devatāyai hūyate
athottamam anuyājam iṣṭvā samānīya juhoti
prayājānuyājā vā ete tadyathaivādaḥ prayājeṣu yajamānāya dviṣantam bhrātṛvyam baliṃ hārayatyatrādyam baliṃ hārayaty evamevaitadanuyājeṣu baliṃ hārayati
sa yad vā itaś cetaś ca saṃbharati tat sambhārāṇāṃ sambhāratvam
yatra yatrāgner nyaktaṃ tatas tataḥ saṃbharati
tad yaśaseva tvad evainam etat samardhayati paśubhir iva tvan mithuneneva tvat saṃbharan
athollikhati
tad yad evāsyai pṛthivyā abhiṣṭhitaṃ vābhiṣṭhyūtaṃ vā tad evāsyā etad uddhanti
atha yajñiyāyām eva pṛthivyām ādhatte
tasmād vā ullikhati
athādbhir abhyukṣati
eṣa vā apāṃ sambhāro yad adbhir abhyukṣati
tad yad apaḥ saṃbharaty annaṃ vā āpaḥ
annaṃ hi vā āpaḥ
tasmād yademaṃ lokam āpa āgacchanty athehānnādyaṃ jāyate
tad annādyenaivainam etat samardhayati
yoṣā vā āpaḥ
vṛṣāgniḥ
mithunenaivainam etat prajananena samardhayati
adbhir vā idaṃ sarvam āptam
adbhir evainam etad āptvādhatte
tasmād apaḥ saṃbharati
atha hiraṇyaṃ saṃbharati
agnir ha vā apo 'bhidadhyau mithuny ābhiḥ syām iti
tāḥ saṃbabhūva
tāsu retaḥ prāsiñcat
taddhiraṇyam abhavat
tasmād etad agnisaṃkāśam
agner hi retaḥ
tasmād apsu vindanti
apsu hi prāsiñcat
tasmād enena na dhāvayati na kiṃ cana karoti
atha yaśaḥ
devaretasaṃ hi tad yaśasaivainam etat samardhayati
saretasam eva kṛtsnam agnim ādhatte
tasmāddhiraṇyaṃ saṃbharati
athoṣānt saṃbharati
asau ha vai dyaur asyai pṛthivyā etān paśūn pradadau
tasmāt paśavyam ūṣaram ity āhuḥ
paśavo hy evaite
sākṣād eva tat paśubhir evainam etat samardhayati
te 'muta āgatā asyām pṛthivyām pratiṣṭhitāḥ
tam anayor dyāvāpṛthivyo rasam manyante
tad anayor evainam etad dyāvāpṛthivyo rasena samardhayati
tasmād ūṣānt saṃbharati
athākhukarīṣaṃ saṃbharati
ākhavo ha vā asyai pṛthivyai rasaṃ viduḥ
tasmāt te 'dho 'dha imām pṛthivīṃ carantaḥ pīviṣṭhāḥ
asyai hi rasaṃ viduḥ
te yatra te 'syai pṛthivyai rasaṃ vidus tata utkiranti
tad asyā evainam etat pṛthivyai rasena samardhayati
tasmād ākhukarīṣaṃ saṃbharati
purīṣya iti vai tam āhur yaḥ śriyaṃ gacchati
samānaṃ vai purīṣaṃ ca karīṣaṃ ca
tad etasyaivāvaruddhyai
tasmād ākhukarīṣaṃ saṃbharati
atha śarkarāḥ saṃbharati
devāś ca vā asurāś cobhaye prājāpatyāḥ paspṛdhire
sā heyam pṛthivy alelāyad yathā puṣkaraparṇam evam
tāṃ ha sma vātaḥ saṃvahati
sopaiva devāñ jagāmopāsurān
sā yatra devān upajagāma
taddhocur hantemāṃ pratiṣṭhāṃ dṛṃhāmahai
tasyāṃ dhruvāyām aśithilāyām agnī ādadhāmahai
tato 'syai sapatnān nirbhakṣyāma iti
tad yathā śaṅkubhiś carma vihanyād evam imām pratiṣṭhām paryabṛṃhanta
seyaṃ dhruvāśithilā pratiṣṭhā
tasyāṃ dhruvāyām aśithilāyām agnī ādadhata
tato 'syai sapatnān nirabhajan
tatho evaiṣa etad imām pratiṣṭhāṃ śarkarābhiḥ paribṛṃhate
tasyāṃ dhruvāyām aśithilāyām agnī ādhatte
tato 'syai sapatnān nirbhajati
tasmāccharkarāḥ saṃbharati
tān vā etān pañca sambhārānt saṃbharati
pāṅkto yajñaḥ
pāṅktaḥ paśuḥ
pañcartavaḥ saṃvatsarasya
tad āhuḥ ṣaḍ evartavaḥ saṃvatsarasyeti
nyūnam u tarhi mithunam prajananaṃ kriyate
nyūnād vā imāḥ prajāḥ prajāyante
tacchvaḥśreyasam uttarāvat
tasmāt pañca bhavanti
yady u ṣaḍ evartavaḥ saṃvatsarasyety agnir evaiteṣāṃ ṣaṣṭhaḥ
tatho evaitad anyūnam bhavati
tad āhur naivaikaṃ cana sambhāraṃ saṃbhared iti
asyāṃ vā ete sarve pṛthivyāṃ bhavanti
sa yad evāsyām ādhatte tat sarvān sambhārān āpnoti
tasmān naivaikaṃ cana sambhāraṃ saṃbhared iti
tad u sam eva bhared yad ahaivāsyām ādhatte
tat sarvānt sambhārān āpnoti
yad u sambhāraiḥ saṃbhṛtair bhavati tad u bhavati
tasmād u sam eva bharet
kṛttikāsv agnī ādadhīta
etā vā agninakṣatraṃ yat kṛttikāḥ
tad vai saloma yo 'gninakṣatre 'gnī ādadhātai
tasmāt kṛttikāsv ādadhīta
ekaṃ dve trīṇi catvārīti vā anyāni nakṣatrāṇi
athaitā eva bhūyiṣṭhā yat kṛttikāḥ
tad bhūmānam evaitad upaiti
tasmāt kṛttikāsv ādadhīta
etā ha vai prācyai diśo na cyavante
sarvāṇi ha vā anyāni nakṣatrāṇi prācyai diśaś cyavante
tat prācyām evāsyaitad diśy āhitau bhavataḥ
tasmāt kṛttikāsv ādadhīta
atha yasmān na kṛttikāsv ādadhītarkṣāṇāṃ ha vā etā agre patnya āsuḥ
saptarṣīn u ha sma vai purarkṣā ity ācakṣate
tā mithunena vyārdhyanta
amī hy uttarāhi saptarṣaya udyanti pura etāḥ
aśam iva vai tad yo mithunena vyṛddhaḥ
sa nen mithunena vyṛdhyā iti
tasmān na kṛttikāsv ādadhīta
tad v aiva dadhīta
agnir vā etāsāṃ mithunam
agninaitā mithunena samṛddhāḥ
tasmād aiva dadhīta
rohiṇyām agnī ādadhīta
rohiṇyāṃ ha vai prajāpatiḥ prajākāmo 'gnī ādadhe
sa prajā asṛjata
tā asya prajāḥ sṛṣṭā ekarūpā upastabdhās tasthū rohiṇya ivaiva
tad vai rohiṇyai rohiṇītvam
bahur haiva prajayā paśubhir bhavati ya evaṃ vidvān rohiṇyām ādhatte
rohiṇyām u ha vai paśavo 'gnī ādadhire manuṣyāṇāṃ kāmaṃ rohemeti
te manuṣyāṇāṃ kāmam arohan
yam u haiva tat paśavo manuṣyeṣu kāmam arohaṃs tam u haiva paśuṣu kāmaṃ rohati ya evaṃ vidvān rohiṇyām ādhatte
mṛgaśīrṣe 'gnī ādadhīta
etad vai prajāpateḥ śiro yan mṛgaśīrṣam
śrīr vai śiraḥ
śrīr hi vai śiraḥ
tasmād yo 'rdhasya śreṣṭho bhavaty asāv amuṣyārdhasya śira ity āhuḥ
śriyaṃ ha gacchati ya evaṃ vidvān mṛgaśīrṣa ādhatte
atha yasmān na mṛgaśīrṣa ādadhīta
prajāpater vā etaccharīram
yatra vā enaṃ tad avidhyaṃs tad iṣuṇā trikāṇḍenety āhuḥ sa etaccharīram ajahāt
vāstu vai śarīram ayajñiyaṃ nirvīryam
tasmān na mṛgaśīrṣa ādadhīta
tad v aiva dadhīta
na vā etasya devasya vāstu nāyajñiyaṃ na śarīram asti yat prajāpateḥ
tasmād aiva dadhīta
punarvasvoḥ punarādheyam ādadhīteti
phalgunīṣv agnī ādadhīta
etā vā indranakṣatraṃ yat phalgunyo 'py asya pratināmnyaḥ
arjuno ha vai nāmendro yad asya guhyaṃ nāma
arjunyo vai nāmaitāḥ
tā etat parokṣam ācakṣate phalgunya iti
ko hy etasyārhati guhyaṃ nāma grahītum
indro vai yajamānaḥ
tat sva evaitan nakṣatre 'gnī ādhatte
indro yajñasya devatā
eteno hāsyaitat sendram agnyādheyaṃ bhavati
pūrvayor ādadhīta
purastāt kratur haivāsmai bhavati
uttarayor ādadhīta
śvaḥśreyasaṃ haivāsmā uttarāvad bhavati
haste 'gnī ādadhīta ya icchet pra me dīyeteti
tad vā anuṣṭhyā
yaddhastena pradīyate pra haivāsmai dīyate
citrāyām agnī ādadhīta
devāś ca vā asurāś cobhaye prājāpatyāḥ paspṛdhire
ta ubhaya evāmuṃ lokaṃ samārurukṣāṃcakrur divam eva
tato 'surā rauhiṇam ity agniṃ cikyire 'nenāmuṃ lokaṃ samārokṣyāma iti
indro ha vā īkṣāṃcakra imaṃ ced vā ime cinvate tata eva no 'bhibhavantīti
sa brāhmaṇo bruvāṇa ekeṣṭakāṃ prabadhyeyāya
sa hovāca hantāham imām apy upadadhā iti
tatheti
tām upādhatta
teṣām alpakād evāgnir asaṃcita āsa
atha hovācānvā ahaṃ tāṃ dāsye yā mameheti
tām abhipadyābabarha
tasyām āvṛḍhāyām agnir vyavaśaśāda
agner vyavaśādam anv asurā vyavaśeduḥ
sa tā eveṣṭakā vajrān kṛtvā grīvāḥ pracicheda
te ha devāḥ sametyocuś citraṃ vā abhūma ya iyataḥ sapatnān avadhiṣmeti
tad vai citrāyai citrātvam
citraṃ ha bhavati
hanti sapatnān hanti dviṣantaṃ bhrātṛvyaṃ ya evaṃ vidvāṃś citrāyām ādhatte
tasmād etat kṣatriya eva nakṣatram upertset
jighāṃsatīva hy eṣa sapatnān vīva jigīṣate
nānā ha vā etāny agre kṣatrāṇy āsur yathaivāsau sūrya evam
teṣām eṣa udyann eva vīryaṃ kṣatram ādatta
tasmād ādityo nāma yad eṣāṃ vīryaṃ kṣatram ādatta
te ha devā ūcur yāni vai tāni kṣatrāṇy abhūvan na vai tāni kṣatrāṇy abhūvann iti
tad vai nakṣatrāṇāṃ nakṣatratvam
tasmād u sūryanakṣatra eva syāt
eṣa hy eṣāṃ vīryaṃ kṣatram ādatta
yady u nakṣatrakāmaḥ syād etad vā anaparāddhaṃ nakṣatraṃ yat sūryaḥ
sa etenaiva puṇyāhena yad eteṣāṃ nakṣatrāṇāṃ kāmayeta tad upertset
tasmād u sūryanakṣatra eva syāt
vasanto grīṣmo varṣās te devā ṛtavaḥ śaraddhemantaḥ śiśiras te pitaraḥ
ya evāpūryate 'rdhamāsaḥ sa devā yo 'pakṣīyate sa pitaraḥ
ahar eva devā rātriḥ pitaraḥ
punar ahnaḥ pūrvāhṇo devā aparāhṇaḥ pitaraḥ
te vā eta ṛtavo devāḥ pitaraḥ
sa yo haivaṃ vidvān devāḥ pitara iti hvayaty ā hāsya devā devahūyaṃ gacchanty ā pitaraḥ pitṛhūyam
avanti hainaṃ devā devahūye 'vanti pitaraḥ pitṛhūye ya evaṃ vidvān devāḥ pitara iti hvayati
sa yatrodag āvartate deveṣu tarhi bhavati devāṃs tarhy abhigopāyati
atha yatra dakṣiṇāvartate pitṛṣu tarhi bhavati pitṝṃs tarhy abhigopāyati
sa yatrodag āvartate tarhy agnī ādadhītāpahatapāpmāno devā apa pāpmānaṃ hate
amṛtā devāḥ
nāmṛtatvasyāśāsti sarvam āyur eti yas tarhy ādhatte
atha yatra dakṣiṇāvartate yas tarhy ādhatte 'napahatapāpmānaḥ pitaro na pāpmānam apahate
martyāḥ pitaraḥ
purā hāyuṣo mriyate yas tarhy ādhatte
brahmaiva vasantaḥ
kṣatraṃ grīṣmaḥ
viḍ eva varṣāḥ
tasmād brāhmaṇo vasanta ādadhīta
brahma hi vasantaḥ
tasmāt kṣatriyo grīṣma ādadhīta
kṣatraṃ hi grīṣmaḥ
tasmād vaiśyo varṣāsv ādadhīta
viḍḍhi varṣāḥ
sa yaḥ kāmayeta brahmavarcasī syām iti vasante sa ādadhīta
brahma vai vasantaḥ
brahmavarcasī haiva bhavati
atha yaḥ kāmayeta kṣatraṃ śriyā yaśasā syām iti grīṣme sa ādadhīta
kṣatraṃ vai grīṣmaḥ
kṣatraṃ haiva śriyā yaśasā bhavati
atha yaḥ kāmayeta bahuḥ prajayā paśubhiḥ syām iti varṣāsu sa ādadhīta
viḍ vai varṣāḥ
annaṃ viśaḥ
bahur haiva prajayā paśubhir bhavati ya evaṃ vidvān varṣāsv ādhatte
te vā eta ṛtava ubhaya evāpahatapāpmānaḥ
sūrya evaiṣām pāpmano 'pahantā
udyann evaiṣām ubhayeṣām pāpmānam apahanti
tasmād yadaivainaṃ kadā ca yajña upanamed athāgnī ādadhīta
na śvaḥśvam upāsīta
ko hi manuṣyasya śvo veda
yad ahar asya śvo'gnyādheyaṃ syād divaivāśnīyāt
mano ha vai devā manuṣyasyājānanti
te 'syaitacchvo'gnyādheyaṃ viduḥ
te 'sya viśve devā gṛhān āgacchanti
te 'sya gṛheṣūpavasanti
sa upavasathaḥ
tan nv evānavakﾱptaṃ yo manuṣyeṣv anaśnatsu pūrvo 'śnīyāt
atha kim u yo deveṣv anaśnatsu pūrvo 'śnīyāt
tasmād u divaivāśnīyāt
tad v api kāmam eva naktam aśnīyāt
no hy anāhitāgner vratacaryāsti
mānuṣo hy evaiṣa tāvad bhavati yāvad anāhitāgniḥ
tasmād v api kāmam eva naktam aśnīyāt
taddhaike 'jam upabadhnanty āgneyo 'jo 'gner eva sarvatvāyeti vadantaḥ
tad u tathā na kuryāt
yady asyājaḥ syād agnīdha evainam prātar dadyāt
tenaiva taṃ kāmam āpnoti
tasmād u tan nādriyeta
atha cātuṣprāśyam odanam pacanti chandāṃsy anena prīṇīma iti yathā yena vāhanena syant syant syāt tat suhitaṃ kartavai brūyād evam etad iti vadantaḥ
tad u tathā na kuryāt
yad vā asya brāhmaṇāḥ kule vasanty ṛtvijaś cānṛtvijaś ca tenaiva taṃ kāmam āpnoti
tasmād u tan nādriyeta
tasya sarpirāsecanaṃ kṛtvā sarpir āsicyāśvatthīs tisraḥ samidho ghṛtenānvajya samidvatībhir ghṛtavatībhir ṛgbhir abhyādadhati śamīgarbham etad āpnuma iti vadantaḥ
sa yaḥ purastāt saṃvatsaram abhyādadhyāt sa ha taṃ kāmam āpnuyāt
tasmād u tan nādriyeta
tad u hovāca bhāllaveyo yathā vā anyat kariṣyant so 'nyat kuryād yathānyad vadiṣyant so 'nyad vaded yathānyena pathaiṣyant so 'nyena pratipadyetaivaṃ tad ya etaṃ cātuṣprāśyam odanam pacet
aparāddhir eva seti
na hi tad avakalpate yasminn agnāv ṛcā vā sāmnā vā yajuṣā vā samidhaṃ vābhyādadhyād āhutiṃ vā juhuyād yat taṃ dakṣiṇā vā hareyur anu vā gamayeyuḥ
dakṣiṇā vā hy enaṃ haranty anvāhāryapacano bhaviṣyatīty anu vā gamayanti
atha jāgrati
jāgrati devāḥ
tad devān evaitad upāvartate
sa sadevataraḥ śrāntataras tapasvitaro 'gnī ādhatte
tad v api kāmam eva svapyāt
no hy anāhitāgner vratacaryāsti
mānuṣo hy evaiṣa tāvad bhavati yāvad anāhitāgniḥ
tasmād v api kāmam eva svapyāt
taddhaike 'nudite mathitvā tam udite prāñcam uddharanti tad u tad ubhe ahorātre parigṛhṇīmaḥ prāṇodānayor manasaś ca vācaś ca paryāptyā iti vadantaḥ
tad u tathā na kuryāt
ubhau haivāsya tathānudita āhitau bhavataḥ
anudite hi mathitvā tam udite prāñcam uddharanti
sa ya udita āhavanīyam manthet sa ha tat paryāpnuyāt
ahar vai devāḥ
anapahatapāpmānaḥ pitaraḥ
na pāpmānam apahate
martyāḥ pitaraḥ
purā hāyuṣo mriyate yo 'nudite manthati
apahatapāpmāno devāḥ
apa pāpmānaṃ hate
amṛtā devāḥ
nāmṛtatvasyāśāsti sarvam āyur eti
śrīr devāḥ
śriyaṃ gacchati
yaśo devāḥ
yaśo ha bhavati ya evaṃ vidvān udite manthati
tad āhur yan narcā na sāmnā na yajuṣāgnir ādhīyate 'tha kenādhīyata iti
brahmaṇo haivaiṣa
brahmaṇādhīyate
vāg vai brahma
tasyai vācaḥ satyam eva brahma
tā vā etāḥ satyam eva vyāhṛtayo bhavanti
tad asya satyenaivādhīyate
bhūr iti vai prajāpatir imām ajanayata bhuva ity antarikṣaṃ svar iti divam
etāvad vā idaṃ sarvaṃ yāvad ime lokāḥ
sarveṇaivādhīyate
bhūr iti vai prajāpatir brahmājanayata bhuva iti kṣatraṃ svar iti viśam
etāvad vā idaṃ sarvaṃ yāvad brahma kṣatraṃ viṭ
sarveṇaivādhīyate
bhūr iti vai prajāpatir ātmānam ajanayata bhuva iti prajāṃ svar iti paśūn
etāvad vā idaṃ sarvaṃ yāvad ātmā prajā paśavaḥ
sarveṇaivādhīyate
sa vai bhūr bhuva ity etāvataiva gārhapatyam ādadhāti
atha yat sarvair ādadhyāt kenāhavanīyam ādadhyāt
dve akṣare pariśinaṣṭi
teno etāny ayātayāmāni bhavanti
taiḥ sarvaiḥ pañcabhir āhavanīyam ādadhāti bhūr bhuvaḥ svar iti
tāny aṣṭāvakṣarāṇi sampadyante
aṣṭākṣarā vai gāyatrī
gāyatram agneś chandaḥ
svenaivainam etacchandasādhatte
devān ha vā agnī ādhāsyamānān tān asurarakṣasāni rarakṣur nāgnir janiṣyate nāgnī ādhāsyadhva iti
tad yad arakṣaṃs tasmād rakṣāṃsi
tato devā etaṃ vajraṃ dadṛśur yad aśvam
tam purastād udaśrayan
tasyābhaye 'nāṣṭre nivāte 'gnir ajāyata
tasmād yatrāgnim manthiṣyant syāt tad aśvam ānetavai brūyāt
sa pūrveṇopatiṣṭhate
vajram evaitad ucchrayati
tasyābhaye 'nāṣṭre nivāte 'gnir jāyate
sa vai pūrvavāṭ syāt
sa hy aparimitaṃ vīryam abhivardhate
yadi pūrvavāhaṃ na vinded api ya eva kaś cāśvaḥ syāt
yady aśvaṃ na vinded apy anaḍvān eva syāt
eṣa hy evānaḍuho bandhuḥ
taṃ yatra prāñcaṃ haranti tat purastād aśvaṃ nayanti
tat purastād evaitan nāṣṭrā rakṣāṃsy apaghnann eti
athābhayenānāṣṭreṇa haranti
taṃ vai tathaiva hareyur yathainam eṣa pratyaṅṅ upācaret
eṣa vai yajño yad agniḥ
pratyaṅ haivainaṃ yajñaḥ praviśati
taṃ kṣipre yajña upanamati
atha yasmāt parāṅ bhavati parāṅ u haivāsmād yajño bhavati
sa yo hainaṃ tatrānuvyāharet parāṅ asmād yajño 'bhūd itīśvaro ha yat tathaiva syāt
eṣa u vai prāṇaḥ
taṃ vai tathaiva hareyur yathainam eṣa pratyaṅṅ upācaret
pratyaṅ haivainam prāṇaḥ praviśati
atha yasmāt parāṅ bhavati parāṅ u haivāsmāt prāṇo bhavati
sa yo hainaṃ tatrānuvyāharet parāṅ asmāt prāṇo 'bhūd itīśvaro ha yat tathaiva syāt
ayaṃ vai yajño yo 'yam pavate
taṃ vai tathaiva hareyur yathainam eṣa pratyaṅṅ upācaret
pratyaṅ haivainaṃ yajñaḥ praviśati
taṃ kṣipre yajña upanamati
atha yasmāt parāṅ bhavati parāṅ u haivāsmād yajño bhavati
sa yo hainaṃ tatrānuvyāharet parāṅ asmād yajño 'bhūd itīśvaro ha yat tathaiva syāt
eṣa u vai prāṇaḥ
te vai tathaiva hareyur yathainam eṣa pratyaṅṅ upācaret
pratyaṅ haivainam prāṇaḥ praviśati
atha yasmāt parāṅ bhavati parāṅ u haivāsmāt prāṇo bhavati
sa yo hainaṃ tatrānuvyāharet parāṅ asmāt prāṇo 'bhūd itīśvaro ha yat tathaiva syāt
tasmād u tathaiva hareyuḥ
athāśvam ākramayati
tam ākramayya prāñcam unnayati
tam punar āvartayati
tam udañcam pramuñcati
vīryaṃ vā aśvaḥ
ned asmād idam parāg vīryam asad iti tasmāt punar āvartayati
tam aśvasya pada ādhatte
vīryaṃ vā aśvaḥ
vīrya evainam etad ādhatte
tasmād aśvasya pada ādhatte
sa vai tūṣṇīm evāgra upaspṛśati
athodyacchati
athopaspṛśati
bhūr bhuvaḥ svar ity eva tṛtīyenādadhāti
trayo vā ime lokāḥ
tad imān evaital lokān āpnoti
etan nv ekam
athedaṃ dvitīyam
tūṣṇīm evāgra upaspṛśati
athodyacchati
bhūr bhuvaḥ svar ity eva dvitīyenādadhāti
yo vā asyām apratiṣṭhito bhāram udyacchati nainaṃ śaknoty udyantum
saṃ hainaṃ śṛṇāti
sa yat tūṣṇīm upaspṛśati tad asyām pratiṣṭhāyām pratitiṣṭhanti
so 'syām pratiṣṭhita ādhatte
tathā na vyathate
tad u haitat paśceva dadhrira āsuriḥ pāñcir mādhukiḥ
sarvaṃ vā anyad iyasitam iva
prathamenaivodyatyādadhyād bhūr bhuvaḥ svar iti
tad evāniyasitam iti
ato yatamathā kāmayeta tathā kuryāt
atha purastāt parītya pūrvārdham ulmukānām abhipadya japati dyaur iva bhūmnā pṛthivīva varimṇeti
yathāsau dyaur bahvī nakṣatrair evaṃ bahur bhūyāsam ity evaitad āha
yadāha dyaur iva bhūmneti pṛthivīva varimṇeti yatheyaṃ pṛthivy urvy evam urur bhūyāsam ity evaitad āha
tasyās te pṛthivi devayajani pṛṣṭha iti
asyai hy enam pṛṣṭha ādhatte
agnim annādam annādyāyādadha iti
annādo 'gniḥ
annādo bhūyāsam ity evaitad āha
saiṣāśīr eva
sa yadi kāmayeta japed etat
yady u kāmayetāpi nādriyeta
atha sarparājñyā ṛgbhir upatiṣṭhata āyaṃ gauḥ pṛśnir akramīd asadan mātaram puraḥ pitaraṃ ca prayant svaḥ antaś carati rocanāsya prāṇād apānatī vyakhyan mahiṣo divaṃ triṃśaddhāma virājati vāk pataṅgāya dhīyate prati vastor aha dyubhir iti tat
yad evāsyātra saṃbhārair vā nakṣatrair vartubhir vādhānena vānāptam bhavati tad evāsyaitena sarvam āptaṃ bhavati
tasmāt sarparājñyā ṛgbhir upatiṣṭhate
tad āhur na sarparājñyā ṛgbhir upatiṣṭheteti
iyaṃ vai pṛthivī sarparājñī
sa yad evāsyām ādhatte tat sarvān kāmān āpnoti
tasmān na sarparājñyā ṛgbhir upatiṣṭheteti
uddhṛtyāhavanīyam pūrṇāhutiṃ juhoti
tad yat pūrṇāhutiṃ juhoty annādaṃ vā etam ātmano janayate yad agniṃ
tasmā etad annādyam apidadhāti
yathā kumārāya vā jātāya vatsāya vā stanam apidadhyād evam asmā etad annādyam apidadhāti
sa etenānnena śānta uttarāṇi havīṃṣi śrapyamāṇāny uparamati
śaśvaddha vā adhvaryuṃ vā yajamānaṃ vā pradahet tau hy asya nediṣṭhaṃ carato yad asminn etām āhutiṃ na juhuyāt
tasmād vā etām āhutiṃ juhoti
tāṃ vai pūrṇāṃ juhoti
sarvaṃ vai pūrṇam
sarveṇaivainam etacchamayati
svāhākāreṇa juhoti
anirukto vai svāhākāraḥ
sarvaṃ vā aniruktam
sarveṇaivainam etacchamayati
yāṃ vai prajāpatiḥ prathamām āhutim ajuhot svāheti vai tām ajuhot
so svid eṣā nidānena
tasmāt svāheti juhoti
tasyāṃ varaṃ dadāti
sarvaṃ vai varaḥ
sarveṇaivainam etacchamayati
tad āhur etām evāhutiṃ hutvāthottarāṇi havīṃṣi nādriyeta
etayaiva taṃ kāmam āpnoti yam abhikāmam uttarāṇi havīṃṣi nirvapatīti
sa vā agnaye pavamānāya nirvapati
prāṇo vai pavamānaḥ
prāṇam evāsminn etad dadhāti
tad v etayaivāsmiṃs tad dadhāti
annaṃ hi prāṇaḥ
annam eṣāhutiḥ
athāgnaye pāvakāya nirvapati
annaṃ vai pāvakam
annam evāsminn etad dadhāti
tad v etayaivāsmiṃs tad dadhāti
eṣā hy eva pratyakṣam annam āhutiḥ
athāgnaye śucaye nirvapati
vīryaṃ vai śuci yad vā asyaitad ujjvalati
etad asya vīryaṃ śuci
vīryam evāsminn etad dadhāti
tad v etayaivāsmiṃs tad dadhāti
yadā hy evāsminn etām āhutiṃ juhoty athāsyaitad vīryaṃ śucy ujjvalati
tasmād āhur etām evāhutiṃ hutvāthottarāṇi havīṃṣi nādriyeta
etayaiva taṃ kāmam āpnoti yam abhikāmam uttarāṇi havīṃṣi nirvapatīti
tad u nirvaped evottarāṇi havīṃṣi
parokṣam iva vā etad yad adas tad idam itīva
sa yad agnaye pavamānāya nirvapati prāṇā vai pavamānaḥ
yadā vai jāyate 'tha prāṇaḥ
atha yāvan na jāyate mātur vaiva tāvat prāṇam anu prāṇiti
yathā vā taj jāta evāsminn etat prāṇaṃ dadhāti
atha yad agnaye pāvakāya nirvapaty annaṃ vai pāvakam
taj jāta evāsminn etad annaṃ dadhāti
atha yad agnaye śucaye nirvapati vīryaṃ vai śuci
yadā vā annena vardhate 'tha vīryam
tad annenaivainam etad vardhayitvāthāsminn etad vīryaṃ śuci dadhāti
tasmād agnaye śucaye
tad v etad eva sad viparyastam iva
agnir ha yatra devebhyo manuṣyān abhyupāvavarta taddhekṣāṃcakre maiva sarveṇevātmanā manuṣyān abhyupāvṛtam iti
sa etās tisras tanūr eṣu lokeṣu vinyadhatta
yad asya pavamānaṃ rūpam āsīt tad asyāṃ pṛthivyāṃ nyadhatta
atha yat pāvakaṃ tad antarikṣe
atha yacchuci tad divi
tad vā ṛṣayaḥ pratibubudhire ya u tarhy ṛṣaya āsuḥ
asarveṇa vai na ātmanāgnir abhyupāvṛtad iti
tasmā etāni havīṃṣi niravapan
sa yad agnaye pavamānāya nirvapati yad evāsyāsyām pṛthivyāṃ rūpaṃ tad evāsyaitenāpnoti
atha yad agnaye pāvakāya nirvapati yad evāsyāntarikṣe rūpaṃ tad evāsyaitenāpnoti
atha yad agnaye śucaye nirvapati yad evāsya divi rūpaṃ tad evāsyaitenāpnoti
evam u kṛtsnam evāgnim anapanihitam ādhatte
tasmād u nirvaped evottarāṇi havīṃṣi
kevalabarhiḥ prathamaṃ havir bhavati samānabarhiṣī uttare
ayaṃ vai lokaḥ prathamaṃ havir athedam antarikṣaṃ dvitīyaṃ dyaur eva tṛtīyam
bahuleva vā iyaṃ pṛthivī
lelayevāntarikṣam
lelayevāsau dyauḥ
ubhe cid enām pratyudyāminī stām iti
tasmāt samānabarhiṣī
aṣṭākapālāḥ sarve puroḍāśā bhavanti
aṣṭākṣarā vai gāyatrī
gāyatram agneś chandaḥ
svenaivainam etac chandasādhatte
tāni sarvāṇi caturviṃśatiḥ kapālāni sampadyante
caturviṃśatyakṣarā vai gāyatrī
gāyatram agneś chandaḥ
svenaivainam etac chandasādhatte
athādityai caruṃ nirvapati
pracyavata iva vā eṣo 'smāl lokād ya etāni havīṃṣi nirvapati
imān hi lokānt samārohann eti
sa yad adityai caruṃ nirvapatīyaṃ vai pṛthivy aditiḥ
seyam pratiṣṭhā
tad asyām evaitat pratiṣṭhāyām pratitiṣṭhati
tasmād adityai caruṃ nirvapati
tasyai virājau saṃyājye syātām ity āhuḥ
virāḍḍhīyam iti
atho triṣṭubhau
triṣṭubbhīyam iti
atho jagatyau
jagatī hīyam iti
virājāv ity eva syātām
tasyai dhenur dakṣiṇā
dhenur iva vā iyam manuṣyebhyaḥ sarvān kāmān duhe
mātā dhenuḥ
māteva vā iyam manuṣyān bibharti
tasmād dhenur dakṣiṇā
etan nv ekam ayanam
athedaṃ dvitīyam
āgneyam evāṣṭākapālam puroḍāśaṃ nirvapati parokṣam iva vā etad yad agnaye pavamānāyāgnaye pāvakāyāgnaye śucaya itīva
athāñjasaivainam etat pratyakṣam ādhatte
tasmād agnaye 'thādityai caruṃ nirvapati
sa ya eva caror bandhuḥ sa bandhuḥ
ghnanti vā etad yajñaṃ yad enaṃ tanvate
yan nv eva rājānam abhiṣuṇvanti tat taṃ ghnanti
yat paśuṃ saṃjñapayanti viśāsati tat taṃ ghnanti
ulūkhalamusalābhyāṃ dṛṣadupalābhyāṃ haviryajñaṃ ghnanti
sa eṣa yajño hato na dadakṣe
taṃ devā dakṣiṇābhir adakṣayan
tad yad enaṃ dakṣiṇābhir adakṣayaṃs tasmād dakṣiṇā nāma
tad yad evātra yajñasya hatasya vyathate tad evāsyaitad dakṣiṇābhir dakṣayati
atha samṛddha eva yajño bhavati
tasmād dakṣiṇā dadāti
tā vai ṣaḍ dadyāt
ṣaḍ vā ṛtavaḥ saṃvatsarasya
saṃvatsaro yajñaḥ prajāpatiḥ
sa yāvān eva yajño yāvaty asya mātrā tāvatībhir dakṣayati
dvādaśa dadyāt
dvādaśa vai māsāḥ saṃvatsarasya
saṃvatsaro yajñaḥ prajāpatiḥ
sa yāvān eva yajño yāvaty asya mātrā tāvatībhir dakṣayati
caturviṃśatiṃ dadyāt
caturviṃśatir vai saṃvatsarasyārdhamāsāḥ
saṃvatsaro yajñaḥ prajāpatiḥ
sa yāvān eva yajño yāvaty asya mātrā tāvatībhir dakṣayati
eṣā mātrā dakṣiṇānām
dadyāt tv eva yathāśraddham bhūyasīḥ
tad yad dakṣiṇā dadāti
dvayā vai devāḥ
devāḥ ahaiva devāḥ
atha ye brāhmaṇāḥ śuśruvāṃso 'nūcānās te manuṣyadevāḥ
teṣāṃ dvedhā vibhakta eva yajñaḥ
āhutaya eva devānāṃ dakṣiṇā manuṣyadevānāṃ brāhmaṇānāṃ śuśruvuṣām anūcānānām
āhutibhir eva devān prīṇāti dakṣiṇābhir manuṣyadevān brāhmaṇāñchuśruvuṣo 'nūcānān
ta enam ubhaye devāḥ prītāḥ sudhāyāṃ dadhati
tad yathā yonau reto dadhyād evam evaitad ṛtvijo yajamānaṃ loke dadhati
tad yad ebhya etad dadāti ye medaṃ saṃprāpipann iti nu dakṣiṇānām
devāś ca vā asurāś cobhaye prājāpatyāḥ paspṛdhire
ta ubhaya evānātmāna āsuḥ
martyā hy āsuḥ
anātmā hi martyaḥ
teṣūbhayeṣu martyeṣv agnir evāmṛta āsa
taṃ ha smobhaye 'mṛtam upajīvanti
sa yaṃ ha smaiṣāṃ ghnanti taddha sma vai sa bhavati
tato devās tanīyāṃsa iva pariśiśiṣire
te 'rcantaḥ śrāmyantaś cerur utāsurānt sapatnān martyān abhibhavemeti
ta etad amṛtam agnyādheyaṃ dadṛśuḥ
te hocur hantedam amṛtam antarātmann ādadhāmahai
ta idam amṛtam antarātmann ādhāyāmṛtā bhūtvāstaryā bhūtvā staryānt sapatnān martyān abhibhaviṣyāma iti
te hocur ubhayeṣu vai no 'yam agniḥ
pra tv evāsurebhyo bravāmeti
te hocur ā vai vayam agnī dhāsyāmahe
atha yūyaṃ kiṃ kariṣyatheti
te hocur athainaṃ vayaṃ ny eva dhāsyāmahe 'tra tṛṇāni dahātra dārūṇi dahātraudanam pacātra māṃsam paceti
sa yaṃ tam asurā nyadadhata tenānena manuṣyā bhuñjate
athainaṃ devā antarātmann ādadhata
ta imam amṛtam antarātmann ādhāyāmṛtā bhūtvāstaryā bhūtvā staryānt sapatnān martyān abhyabhavan
tatho evaiṣa etad amṛtam antarātmann ādhatte
nāmṛtatvasyāśāsti
sarvam āyur eti
astaryo haiva bhavati
na hainaṃ sapatnas tustūrṣamāṇaś cana stṛṇute
tasmād yad āhitāgniś cānāhitāgniś ca spardhete āhitāgnir evābhibhavati
astaryo hi khalu sa tarhi bhavaty amṛtaḥ
tad yatrainam ado manthanti taj jātam abhiprāṇiti
prāṇo vā agniḥ
jātam evainam etat santaṃ janayati
sa punar apāniti
tad enam antarātmann ādhatte
so 'syaiṣo 'ntarātmann agnir āhito bhavati
tam uddīpya saminddha iha yakṣya iha sukṛtaṃ kariṣyāmīty eva
enam etat saminddhe yo 'syaiṣo 'ntarātmann agnir āhito bhavati
antareṇāgād vyavṛtad iti
na ha vā asyaitaṃ kaścanāntareṇaiti yāvaj jīvati yo 'syaiso 'ntarātmann agnir āhito bhavati
tasmād u tan nādriyeta
yad anugacchen na ha vā asyaiṣo 'nugacchati yāvaj jīvati yo 'syaiso 'ntarātmann agnir āhito bhavati
te vā ete prāṇā eva yad agnayaḥ
prāṇodānāv evāhavanīyaś ca gārhapatyaś ca
vyāno 'nvāhāryapacanaḥ
tasya vā etasyāgnyādheyasya satyam evopacāraḥ
sa yaḥ satyaṃ vadati yathāgniṃ samiddhaṃ taṃ ghṛtenābhiṣiñced evaṃ hainaṃ sa uddīpayati
tasya bhūyo bhūya eva tejo bhavati
śvaḥ śvaḥ śreyān bhavati
atha yo 'nṛtaṃ vadati yathāgniṃ samiddhaṃ tam udakenābhiṣiñced evaṃ hainaṃ sa jāsayati
tasya kanīyaḥ kanīya eva tejo bhavati
śvaḥ śvaḥ pāpīyān bhavati
tasmād u satyam eva vadet
tad u hāpy aruṇam aupaveśiṃ jñātaya ūcuḥ sthaviro vā asy agnī ādhatsveti
sa hovāca te maitad brūtha
vācaṃyama evaidhi
na vā āhitāgninānṛtaṃ vaditavyam
na vadañ jātu nānṛtaṃ vadet
tāvat satyam evopacāra iti
varuṇo hainad rājyakāma ādadhe
sa rājyam agacchat
tasmād yaś ca veda yaś ca na varuṇo rājety evāhuḥ
somo yaśaskāmaḥ
sa yaśo 'bhavat
tasmād yaś ca some labhate yaś ca nobhāv evāgacchataḥ
yaśa evaitad draṣṭum āgacchanti
yaśo ha bhavati rājyaṃ gacchati ya evaṃ vidvān ādhatte
agnau ha vai devāḥ sarvāṇi rūpāṇi nidadhire yāni ca grāmyāṇi yāni cāraṇyāni vijayaṃ vopapraiṣyantaḥ kāmacārasya vā kāmāyāyaṃ no gopiṣṭho gopāyad iti vā
tāny u hāgnir nicakame
taiḥ saṃgṛhyartūn praviveśa
punar ema iti devā ed agniṃ tirobhūtam
teṣāṃ heyasevāsa kim iha kartavyaṃ keha prajñeti vā
tata etat tvaṣṭā punarādheyaṃ dadarśa
tad ādadhe
tenāgneḥ priyaṃ dhāmopajagāma
so 'smā ubhayāni rūpāṇi pratiniḥsasarja yāni ca grāmyāṇi yāni cāraṇyāni
tasmād āhus tvāṣṭrāṇi vai rūpāṇīti
tvaṣṭur hy eva sarvaṃ rūpam
upa ha tv evānyāḥ prajā yāvatso yāvatsa iva tiṣṭhante
tasmai kam punarādheyam ādadhīta
evaṃ haivāgneḥ priyaṃ dhāmopagacchati
so 'smā ubhayāni rūpāṇi pratiniḥsṛjati yāni ca grāmyāṇi yāni cāraṇyāni
tasminn etāny ubhayāni rūpāṇi dṛśyante
paramatā vai sā
spṛhayanty u hāsmai
tathā puṣyati
lokyam v evāpi
āgneyo 'yaṃ yajñaḥ
jyotir agniḥ pāpmano dagdhā
so 'sya pāpmānaṃ dahati
sa iha jyotir eva śriyā yaśasā bhavati jyotir amutra puṇyalokatvā
etan nu tad yasmād ādadhīta
sa vai varṣāsv ādadhīta
varṣā vai sarva ṛtavaḥ
varṣā hi vai sarva ṛtavaḥ
athādo varṣam akurmādo varṣam akurmeti saṃvatsarānt saṃpaśyanti
varṣā ha tv eva sarveṣām ṛtūnāṃ rūpam
uta hi tad varṣāsu bhavati yad āhur grīṣma iva vā adyeti
uto tad varṣāsu bhavati yad āhuḥ śiśira iva vā adyeti
varṣād id varṣāḥ
athaitad eva parokṣaṃ rūpam
yad eva purastād vāti tad vasantasya rūpaṃ yat stanayati tad grīṣmasya yad varṣati tad varṣāṇāṃ yad vidyotate taccharado yad vṛṣṭvodgṛhṇāti taddhemantasya
varṣāḥ sarva ṛtavaḥ
ṛtūn prāviśat
ṛtubhya evainam etan nirmimīte
ādityas tv eva sarva ṛtavaḥ
yadaivodety atha vasanto yadā saṃgavo 'tha grīṣmo yadā madhyandino 'tha varṣā yadāparāhṇo 'tha śarad yadaivāstam ety atha hemantaḥ
tasmād u madhyandina evādadhīta
tarhi hy eṣo 'sya lokasya nediṣṭhaṃ bhavati
tan nediṣṭhād evainam etan madhyān nirmimīte
chāyayeva vā ayam puruṣaḥ pāpmanānuṣaktaḥ
so 'syātra kaniṣṭho bhavaty adhaspadam iveyasyate
tat kaniṣṭham evaitat pāpmānam avabādhate
tasmād u madhyandina evādadhīta
taṃ vai darbhair uddharati
dārubhir vai pūrvam uddharati
dārubhiḥ pūrvaṃ dārubhir aparaṃ jāmi kuryāt samadaṃ kuryāt
āpo darbhāḥ
āpo varṣāḥ
ṛtūn prāviśat
adbhir evainam etad adbhyo nirmimīte
tasmād darbhair uddharati
arkapalāśābhyāṃ vrīhimayam apūpaṃ kṛtvā yatra gārhapatyam ādhāsyan bhavati tan nidadhāti
tad gārhapatyam ādadhāti
arkapalāśābhyāṃ yavamayam apūpaṃ kṛtvā yatrāhavanīyam ādhāsyan bhavati tan nidadhāti
tad āhavanīyam ādadhāti
pūrvābhyām evaināv etad agnibhyām antardadhma iti vadantaḥ
tad u tathā na kuryāt
rātribhir hy evāntarhitau bhavataḥ
āgneyam eva pañcakapālam puroḍāśaṃ nirvapati
tasya pañcapadāḥ paṅktayo yājyānuvākyā bhavanti
pañca vā ṛtavaḥ
ṛtūn prāviśat
ṛtubhya evainam etan nirmimīte
sarva āgneyo bhavati
evaṃ hi tvaṣṭāgneḥ priyaṃ dhāmopāgacchat
tasmāt sarva āgneyo bhavati
tenopāṃśu caranti
yad vai jñātaye vā sakhye vā niṣkevalyaṃ cikīrṣati tira ivaitena bobhavat
vaiśvadevo 'nyo yajño 'thaiṣa niṣkevalya āgneyaḥ
yad vai tira iva tad upāṃśu
tasmād upāṃśu caranti
uccair uttamam anuyājaṃ yajati
kṛtakarmeva hi sa tarhi bhavati
sarvo hi kṛtam anubudhyate
sa āśrāvyāha samidho yajeti
tad āgneyaṃ rūpam
parokṣaṃ tv agnīn yajeti tv eva brūyāt
tad eva pratyakṣam āgneyaṃ rūpam
sa yajaty agna ājyasya vyantu vaukag agnim ājyasya vetu vaukag agninājyasya vyantu vaukag agnir ājyasya vetu vaukag iti
atha svāhāgnim ity āhāgneyam ājyabhāgaṃ svāhāgnim pavamānam iti yadi pavamānāya dhriyerant svāhāgnim indumantam iti yady agnaya indumate dhriyeran
svāhāgniṃ svāhāgnīn ājyapāñ juṣāṇo agnir ājyasya vetv iti yajati
athāhāgnaye 'nubrūhīty āgneyam ājyabhāgam
so 'nvāhāgniṃ stomena bodhaya samidhāno amartyam havyā deveṣu no dadhad iti
svapitīva khalu vā etad yad udvāsito bhavati
saṃprabodhayaty evainam etat samudīrayati
juṣāṇo agnir ājyasya vetv iti yajati
atha yady agnaye pavamānāya dhriyerann agnaye pavamānāyānubrūhīti brūyāt
so 'nvāhāgna āyūṃṣi pavasa āsuvorjam iṣaṃ ca naḥ āre bādhasva ducchunām iti
tathā hāgneyo bhavati
somo vai pavamānaḥ
tad u saumyād ājyabhāgān nayanti
juṣāṇo agniḥ pavamāna ājyasya vetv iti yajati
atha yady agnaya indumate dhriyerann agnaya indumate 'nubrūhīti brūyāt
so 'nvāhehy ū ṣu bravāṇi te 'gna itthetarā gira ebhir vardhasa indubhir iti
tathā hāgneyo bhavati
somo vā induḥ
tad u saumyād ājyabhāgān nayanti
juṣāṇo agnir indumān ājyasya vetv iti yajati
evam u sarvam āgneyaṃ karoti
athāhāgnaye 'nubrūhīti haviṣaḥ
agniṃ yajāgnaye sviṣṭakṛte 'nubrūhy agniṃ sviṣṭakṛtaṃ yajeti
atha yad devān yajety agnīn yajety evaitad āha
sa yajaty agner vasuvane vasudheyasya vetu vaukag agnā u vasuvane vasudheyasya vetu vaukag devo agniḥ sviṣṭakṛd iti
svayam āgneyas tṛtīyaḥ
evam v āgneyān anuyājān karoti
tā vā etāḥ ṣaḍ vibhaktīr yajati catasraḥ prayājeṣu dve anuyājeṣu
ṣaḍ vā ṛtavaḥ
ṛtūn prāviśat
ṛtubhya evainam etan nirmimīte
dvādaśa vā trayodaśa vākṣarāṇi bhavanti
dvādaśa vā vai trayodaśa vā saṃvatsarasya māsāḥ
saṃvatsaram ṛtūn prāviśat
ṛtubhya evainam etat saṃvatsarān nirmimīte
na dve cana sahājāmitāyai
jāmi ha kuryād yad dve cit saha syātām
vyantu vetv ity eva prayājānāṃ rūpaṃ vasuvane vasudheyasyety anuyājānām
tasya hiraṇyaṃ dakṣiṇā
āgneyo vā eṣa yajño bhavati
agne reto hiraṇyam
tasmāddhiraṇyaṃ dakṣiṇā
anaḍvān vā
sa hi vahenāgneyaḥ
agnidagdham iva hyasya vahaṃ bhavati
devānāṃ havyavāhano 'gnir iti vahati vā eṣa manuṣyebhyaḥ
tasmād anaḍvān dakṣiṇā
prajāpatir ha vā idam agra eka evāsa
sa aikṣata kathaṃ nu prajāyeyeti
so 'śrāmyat
sa tapo 'tapyata
so 'gnim eva mukhāj janayāṃcakre
tad yad enam mukhād ajanayata tasmād annādo 'gniḥ
sa yo haivam etam agnim annādaṃ vedānnādo haiva bhavati
tad vā enam etad agre devānām ajanayata
tasmād agnir agrir ha vai nāma
etad yad agnir iti sa jātaḥ pūrvaḥ preyāya
yo vai pūrva ety agra etīti vai tam āhuḥ
so evāsyāgnitā
sa aikṣata prajāpatir annādaṃ vā imam ātmano 'jījane yad agniṃ na vā iha mad anyad annam asti yaṃ vā ayaṃ nādyād iti
kālvālīkṛtā haiva tarhi pṛthivy āsa
nauṣadhaya āsur na vanaspatayaḥ
tad evāsya manasy āsa
athainam agnir vyāttenopaparyāvavarta
tasya bhītasya svo mahimāpacakrāma
vāg vā asya svo mahimā
vāg asyāpacakrāma
sa ātmann evāhutim īṣe
sa udamṛṣṭa
tad yad udamṛṣṭa tasmād idaṃ cālomakam idaṃ ca
tatra viveda ghṛtāhutiṃ vaiva payaāhutiṃ vā
ubhayaṃ ha tv eva tat paya eva
sā hainaṃ nābhirādhayāṃcakāra
keśamiśreva hāsa
tāṃ vyaukṣad oṣa dhayeti
tata oṣadhayaḥ samabhavan
tasmād oṣadhayo nāma
sa dvitīyam udamṛṣṭa
tatrāparām āhutiṃ viveda ghṛtāhutiṃ vaiva payaāhutiṃ vā
ubhayaṃ ha tv eva tat paya eva
sā hainam abhirādhayāṃcakāra
sa vyacikitsaj juhavānī3 mā hauṣā3m iti
taṃ svo mahimābhyuvāda juhudhīti
sa prajāpatir vidāṃcakāra svo vai mā mahimāheti
sa svāhety evājuhot
tasmād u svāhety eva hūyate
tata eṣa udiyāya ya eṣa tapati
tato 'yaṃ prababhūva yo 'yaṃ pavate
tata evāgniḥ parāṅ paryāvavarta
sa hutvā prajāpatiḥ pra cājāyatātsyataś cāgner mṛtyor ātmānam atrāyata
sa yo haivaṃ vidvān agnihotraṃ juhoty etāṃ haiva prajātim prajāyate yāṃ prajāpatiḥ prājāyataivam u haivātsyato 'gner mṛtyor ātmānaṃ trāyate
sa yatra mriyate yatrainam agnāv abhyādadhati tad eṣo 'gner adhijāyate
athāsya śarīram evāgnir dahati
tad yathā pitur vā mātur vā jāyetaivam eṣo 'gner adhijāyate
śaśvaddha vā eṣa na sambhavati yo 'gnihotraṃ na juhoti
tasmād vā agnihotraṃ hotavyam
tad vā etad eva vicikitsāyai janma
yat prajāpatir vyacikitsat sa vicikitsañchreyasy adhriyata yaḥ pra cājāyatātsyataś cāgner mṛtyor ātmānam atrāyata
sa yo haivam etad vicikitsāyai janma veda yaddha kiṃ ca vicikitsati śreyasi haiva dhriyate
sa hutvā nyamṛṣṭa
tato vikaṅkataḥ samabhavat
tasmād eṣa yajñiyo yajñapātrīyo vṛkṣaḥ
tata ete devānāṃ vīrā ajāyantāgnir yo 'yaṃ pavate sūryaḥ
sa yo haivam etān devānāṃ vīrān vedāhāsya vīro jāyate
ta u haita ūcur vayaṃ vai prajāpatim pitaram anusmaḥ
hanta vayaṃ tat sṛjāmahai yad asmān anvasad iti
te pariśritya gāyatreṇāpahiṃkāreṇa tuṣṭuvire
tad yat paryaśrayant sa samudraḥ
atheyam eva pṛthivy āstāvaḥ
te stutvā prāñca uccakramuḥ punar ema iti
devā ed gāṃ sambhūtām
sā hainān udīkṣya hiṃcakāra
te devā vidāṃcakrur eṣa sāmno hiṃkāra iti
apahiṃkāraṃ haiva purā tataḥ sāmāsa
sa eṣa gavi sāmno hiṃkāraḥ
tasmād eṣopajīvanīyā
upajīvanīyo ha vai bhavati ya evam etaṃ gavi sāmno hiṃkāraṃ veda
te hocur bhadraṃ vā idam ajījanāmahi ye gām ajījanāmahi
yajño hy eveyam
no hy ṛte gor yajñas tāyate
annaṃ hy eveyam
yaddhi kiṃ cānnaṃ gaur eva tad iti
tad vā etad evaitāsāṃ nāmaitad yajñasya
tasmād etat pariharet sādhu puṇyam iti
bahvyo ha vā asyaitā bhavanty upanāmuka enaṃ yajño bhavati ya evaṃ vidvān etat pariharati sādhu puṇyam iti
tām u hāgnir abhidadhyau mithuny anayā syām iti
tāṃ saṃbabhūva
tasyāṃ retaḥ prāsiñcat
tat payo 'bhavat
tasmād etad āmāyāṃ gavi satyāṃ śṛtam
agner hi retaḥ
tasmād yadi kṛṣṇāyāṃ yadi rohiṇyāṃ śuklam eva bhavaty agnisaṃkāśam
agner hi retaḥ
tasmāt prathamadugdham uṣṇam bhavati
agner hi retaḥ
te hocur hantedaṃ juhavāmahā iti
kasmai na idam prathamāya hoṣyantīti
mahyam iti haivāgnir uvāca mahyam iti yo 'yam pavate mahyam iti sūryaḥ
te na saṃpādayāṃcakruḥ
te hāsampādyocuḥ prajāpatim eva pitaram pratyayāma
sa yasmai na idam prathamāya hotavyaṃ vakṣyati tasmai na idam prathamāya hoṣyantīti
te prajāpatim pitaram pratītyocuḥ kasmai na idam prathamāya hoṣyantīti
sa hovācāgnaye
agnir anuṣṭhyā svaṃ retaḥ prajanayiṣyate
tathā prajaniṣyadhva iti
atha tubhyam iti sūryam
atha yad eva hūyamānasya vyaśnute tad evaitasya yo 'yam pavata iti
tad ebhya idam apy etarhi tathaiva juhvaty agnaya eva sāyaṃ sūryāya prātaḥ
atha yad eva hūyamānasya vyaśnute tad evaitasya yo 'yam pavate
te hutvā devā imām prajātim prājāyanta yaiṣām iyam prajātir imāṃ vijitiṃ vyajayanta yeyam eṣāṃ vijitiḥ
imam eva lokam agnir ajayad antarikṣaṃ vāyur divam eva sūryaḥ
sa yo haivaṃ vidvān agnihotraṃ juhoty etāṃ haiva prajātim prajāyate yām eta etat prājāyantaitāṃ vijitiṃ vijayate yām eta etad vyajayanta
etair u haiva saloko bhavati ya evaṃ vidvān agnihotraṃ juhoti
tasmād vā agnihotraṃ hotavyam
sūryo ha vā agnihotram
tad yad etasyā agra āhuter udait tasmāt sūryo 'gnihotram
athaitān yajamāno 'ñjalau samopya
ūrdhvān udasyati yathā gaurnodāpnuyāt tadātmabhya evaitacchalyān nirmimate tān vilipsanta upaspṛśanti bheṣajamevaitatkurvate tasmād vilipsanta upaspṛśanti
tāndvayormūtakayorupanahya
veṇuyaṣṭyāṃ vā kupe vobhayata ābadhyodaṅ paretya yadi vṛkṣaṃ vā sthāṇuṃ vā veṇuṃ vā valmīkaṃ vā vindet tasminnāsajaty etat te rudrāvasaṃ tena paro mūjavato 'tīhītyavasena vā adhvānaṃ yanti tad enaṃ sāvasam evānvavārjati yatra yatrāsya caraṇaṃ tadanvatra ha vā asya paro mūjavadbhyaścaraṇaṃ tasmād āha paro mūjavato 'tīhīty avatatadhanvā pinākāvasa ity ahiṃsannaḥ śivo 'tīhīty evaitad āha kṛttivāsā iti niṣṭhāpayaty evainam etat svapannu hi na kaṃcana hinasti tasmādāha kṛttivāsā iti
atha dakṣiṇānbāhūn anvāvartante
te pratīkṣam punarāyanti punaretyāpa upaspṛśanti rudriyeṇeva vā etad acāriṣuḥ śāntir āpas tad adbhiḥ śāntyā śamayante
atha keśaśmaśrūptvā
samārohyāgnā udavasāyeva hyetena yajate na hi tadavakalpate yaduttaravedāvagnihotraṃ juhuyāt tasmādudavasyati gṛhānitvā nirmathyāgnī paurṇamāsena yajata utsannayajña iva vā eṣa yaccāturmāsyānyathaiṣa kﾱptaḥ pratiṣṭhito yajño yatpaurṇamāsaṃ tat kﾱptenaivaitad yajñenāntataḥ pratitiṣṭhati tasmād udavasyati
devayajanaṃ joṣayante
sa yadeva varṣiṣṭhaṃ syāttajjoṣayer anyad anyad bhūmer nābhiśayītāto vai devā divam upodakrāman devānvā eṣa upotkrāmati yo dīkṣate sa sadeve devayajane yajate sa yaddhānyad bhūmer abhiśayītāvaratara iva heṣṭvā syāttasmādyadeva varṣiṣṭhaṃ syāt tajjoṣayeran
tad varṣma sat samaṃ syāt
samaṃ sadavibhraṃśi syād avibhraṃśi satprākpravaṇaṃ syāt prācī hi devānāṃ dig atho udakpravaṇam udīcī hi manuṣyāṇāṃ dig dakṣiṇataḥ pratyucchritamiva syād eṣā vai dik pitṝṇāṃ sa yad dakṣiṇāpravaṇaṃ syāt kṣipre ha yajamāno 'muṃ lokamiyāt tatho ha yajamāno jyog jīvati tasmād dakṣiṇataḥ pratyucchritamiva syāt
na purastāddevayajanamātramatiricyeta
dviṣantaṃ hāsya tadbhrātṛvyamabhyatiricyate kāmaṃ ha dakṣiṇataḥ syād evamuttarata etaddha tveva samṛddhaṃ devayajanaṃ yasya devayajanamātram paścātpariśiṣyate kṣipre haivainam uttarā devayajyopanamatīti nu devayajanasya
tad u hovāca yājñavalkyaḥ
vārṣṇyāya devayajanaṃ joṣayitum aima tatsātyayajño 'bravīt sarvā vā iyam pṛthivī devī devayajanaṃ yatra vā asyai kvaca yajuṣaiva parigṛhya yājayediti
ṛtvijo haiva devayajanam
ye brāhmaṇāḥ śuśruvāṃso 'nūcānā vidvāṃso yājayanti saivāhvalaitan nediṣṭhamām iva manyāmaha iti
tacchālo vā vimitaṃ vā prācīnavaṃśam minvanti
prācī hi devānāṃ dik purastādvai devāḥ pratyañco manuṣyān upāvṛttās tasmāt tebhyaḥ prāṅ tiṣṭhañjuhoti
tasmād u ha na pratīcīnaśirāḥ śayīta
neddevānabhiprasārya śayā iti yā dakṣiṇā dik sā pitṝṇāṃ yā pratīcī sā sarpāṇāṃ yato devā uccakramuḥ saiṣāhīnā yodīcī dik sā manuṣyāṇāṃ tasmānmānuṣa udīcīnavaṃśām eva śālāṃ vā vimitaṃ vā minvanty udīcī hi manuṣyāṇāṃ dig dīkṣitasyaiva prācīnavaṃśā nādīkṣitasya
tāṃ vā etām pariśrayanti
ned abhivarṣād iti nveva varṣā devānvā eṣa upāvartate yo dīkṣate sa devatānāmeko bhavati tira iva vai devā manuṣyebhyas tira ivaitad yat pariśritaṃ tasmāt pariśrayanti
tanna sarva ivābhiprapadyeta brāhmaṇo vaiva rājanyo vā vaiśyo vā te hi yajñiyāḥ
sa vai na sarveṇeva saṃvadeta
devānvā eṣa upāvartate yo dīkṣate sa devatānāmeko bhavati na vai devāḥ sarveṇeva saṃvadante brāhmaṇena vaiva rājanyena vā vaiśyena vā te hi yajñiyās tasmād yadyenaṃ śūdreṇa saṃvādo vindedeteṣām evaikam brūyād imamiti vicakṣvemam iti vicakṣvety eṣa u tatra dīkṣitasyopacāraḥ
athāraṇī pāṇau kṛtvā
śālāmadhyavasyati sa pūrvārdhyaṃ sthūṇārājam abhipadyaitad yajur āhedam aganma devayajanam pṛthivyā yatra devāso ajuṣanta viśva iti tadasya viśvaiśca devairjuṣṭam bhavati ye ceme brāhmaṇāḥ śuśruvāṃso 'nūcānā yadahāsya te 'kṣibhyām īkṣante brāhmaṇāḥ śuśruvāṃsas tad ahāsya tairjuṣṭam bhavati
yadvāha
yatra devāso ajuṣanta viśva iti tadasya viśvair devair juṣṭam bhavaty ṛksāmābhyāṃ saṃtaranto yajurbhir ity ṛksāmābhyāṃ vai yajurbhir yajñasyodṛcaṃ gacchanti yajñasyodṛcaṃ gacchānīty evaitad āha rāyaspoṣeṇa samiṣā mademeti bhūmā vai rāyaspoṣaḥ śrīrvai bhūmāśiṣam evaitad āśāste samiṣā mademetīṣam madatīti vai tam āhur yaḥ śriyam aśnute yaḥ paramatāṃ gacchati tasmād āha samiṣā mademeti
aparāhṇe dīkṣeta
purā keśaśmaśrorvapanādyatkāmayeta tadaśnīyādyadvā saṃpadyeta vrataṃ hyevāsyāto 'śanam bhavati yady u nāśiśiṣed api kāmaṃ nāśnīyāt
athottareṇa śālām pariśrayanti
tad udakumbham upanidadhāti tannāpita upatiṣṭhate tat keśaśmaśru ca vapate nakhāni ca nikṛntate 'sti vai puruṣasyāmedhyaṃ yatrāsyāpo nopatiṣṭhante keśaśmaśrau ca vā asya nakheṣu cāpo nopatiṣṭhante tad yat keśaśmaśru ca vapate nakhāni ca nikṛntate medhyo bhūtvā dīkṣā iti
taddhaike
sarva eva vapante sarva eva medhyā bhūtvā dīkṣiṣyāmaha iti tad u tathā na kuryād yadvai keśaśmaśru ca vapate nakhāni ca nikṛntate tadeva medhyo bhavati tasmād u keśaśmaśru caiva vapeta nakhāni ca nikṛnteta
sa vai nakhānyevāgre nikṛntate
dakṣiṇasyaivāgre savyasya vā agre mānuṣe 'thaivaṃ devatrāṅguṣṭhayorevāgre kaniṣṭhikayorvā agre mānuṣe 'thaivaṃ devatrā
sa dakṣiṇamevāgre godānaṃ vitārayati
savyaṃ vā agre mānuṣe 'thaivaṃ devatrā
sa dakṣiṇamevāgre godānamabhyunatti
imā āpaḥ śam u me santu devīriti sa yadāhemā āpaḥ śam u me santu devīriti vajro vā āpo vajro hi vā āpas tasmādyenaitā yanti nimnaṃ kurvanti yatropatiṣṭhante nirdahanti tat tad etam evaitad vajraṃ śamayati tatho hainameṣa vajraḥ śānto na hinasti tasmād āhemā āpaḥ śam u me santu devīriti
atha darbhataruṇakamantardadhāti
oṣadhe trāyasveti vajro vai kṣuras tatho hainameṣa vajraḥ kṣuro na hinasty atha kṣureṇābhinidadhāti svadhite mainaṃ hiṃsīriti vajro vai kṣuras tatho hainameṣa vajraḥ kṣuro na hinasti
pracchidyodapātre prāsyati
tūṣṇīmevottaraṃ godānam abhyunatti tūṣṇīṃ darbhataruṇakam antardadhāti tūṣṇīṃ kṣureṇābhinidhāya pracchidyodapātre prāsyati
atha nāpitāya kṣuram prayacchati
sa keśaśmaśru vapati sa yadā keśaśmaśru vapati
atha snāti
amedhyo vai puruṣo yadanṛtaṃ vadati tena pūtirantarato medhyā vā āpo medhyo bhūtvā dīkṣā iti pavitraṃ vā āpaḥ pavitrapūto dīkṣā iti tasmādvai snāti
sa snāti
āpo asmānmātaraḥ śundhayantviti ghṛtena no ghṛtapvaḥ punantviti tadvai supūtaṃ yaṃ ghṛtenāpunaṃs tasmādāha ghṛtena no ghṛtapvaḥ punantviti viśvaṃ hi ripram pravahanti devīriti yad vai viśvaṃ sarvaṃ tad yad amedhyaṃ ripraṃ tat sarvaṃ hyasmād amedhyam pravahanti tasmād āha viśvaṃ hi ripram pravahanti devīriti
atha prāṅivodaṅṅutkrāmati
ud id ābhyaḥ śucir ā pūta emīty uddhyābhyaḥ śuciḥ pūta eti
atha vāsaḥ paridhatte
sarvatvāyaiva svām evāsminnetat tvacaṃ dadhāti yā ha vā iyaṃ gostvakpuruṣe haiṣāgra āsa
te devā abruvan
gaurvā idaṃ sarvaṃ bibharti hanta yeyam puruṣe tvag gavy etāṃ dadhāma tayaiṣā varṣantaṃ tayā himaṃ tayā ghṛṇiṃ titikṣiṣyata iti
te 'vacchāya puruṣam
gavyetāṃ tvacamadadhus tayaiṣā varṣantaṃ tayā himaṃ tayā ghṛṇiṃ titikṣate
avacchito hi vai puruṣaḥ
tasmādasya yatraiva kva ca kuśo vā yadvā vikṛntati tata eva lohitamutpatati tasminnetāṃ tvacamadadhurvāsa eva tasmānnānyaḥ puruṣādvāso bibharty etāṃ hyasmiṃstvacam adadhus tasmād u suvāsā eva bubhūṣetsvayā tvacā samṛddhyā iti tasmādapyaślīlaṃ suvāsasaṃ didṛkṣante svayā hi tvacā samṛddho bhavati
no hānte gornagnaḥ syāt
veda ha gaur ahamasya tvacam bibharmīti sā bibhyatī trasati tvacam ma ādāsyata iti tasmād u gāvaḥ suvāsasam upaiva niśrayante
tasya vā etasya vāsasaḥ
agneḥ paryāso bhavati vāyoranuchādo nīviḥ pitṝṇāṃ sarpāṇām praghāto viśveṣāṃ devānāṃ tantava ārokā nakṣatrāṇām evaṃ hi vā etatsarve devā anvāyattās tasmād dīkṣitavasanam bhavati
tadvā ahataṃ syāt
ayātayāmatāyai tadvai niṣpeṣṭavai brūyād yad evāsyātrāmedhyā kṛṇatti vā vayati vā tadasya medhyamasaditi yady u ahataṃ syād adbhir abhyukṣen medhyam asadity atho yadidaṃ snātavasyaṃ nihitam apalpūlanakṛtaṃ bhavati teno hāpi dīkṣeta
tatparidhatte
dīkṣātapasos tanūrasīty adīkṣitasya vā asyaiṣāgre tanūr bhavaty athātra dīkṣātapasos tasmādāha dīkṣātapasostanūrasīti tāṃ tvā śivāṃ śagmām paridadha iti tāṃ tvā śivāṃ sādhvīm paridadha ityevaitadāha bhadraṃ varṇam puṣyanniti pāpaṃ vā eṣo 'gre varṇam puṣyati yamamumadīkṣito 'thātra bhadraṃ tasmādāha bhadraṃ varṇaṃ puṣyanniti
athainaṃ śālām prapādayati
sa dhenvai cānaḍuhaśca nāśnīyād dhenvanaḍuhau vā idaṃ sarvam bibhṛtas te devā abruvan dhenvanaḍuhau vā idaṃ sarvam bibhṛto hanta yad anyeṣāṃ vayasāṃ vīryaṃ taddhenvanaḍuhayor dadhāmeti sa yad anyeṣāṃ vayasāṃ vīryam āsīt tad dhenvanaḍuhayor adadhus tasmāddhenuścaivānaḍvāṃśca bhūyiṣṭham bhuṅktas taddhaitat sarvāśyam iva yo dhenvanaḍuhayor aśnīyād antagatir iva taṃ hādbhutam abhijanitor jāyāyai garbhaṃ niravadhīd iti pāpamakad iti pāpī kīrtis tasmād dhenvanaḍuhayor nāśnīyāt tad u hovāca yājñavalkyo 'śnāmyevāham aṃsalaṃ ced bhavatīti
apaḥ praṇīya
āgnāvaiṣṇavamekādaśakapālam puroḍāśaṃ nirvapaty agnirvai sarvā devatā agnau hi sarvābhyo devatābhyo juhvaty agnirvai yajñasyāvarārdhyo viṣṇuḥ parārdhyas tat sarvāś caivaitad devatāḥ parigṛhya sarvaṃ ca yajñam parigṛhya dīkṣā iti tasmād āgnāvaiṣṇava ekādaśakapālaḥ puroḍāśo bhavati
taddhaike
ādityebhyaścaruṃ nirvapanti tadasti paryuditamivāṣṭau putrāso aditerye jātās tanvas pari devāṁ upa praitsaptabhiḥ parā mārtāṇḍamāsyaditi
aṣṭau ha vai putrā aditeḥ
yāṃstvetaddevā ādityā ityācakṣate sapta haiva te 'vikṛtaṃ hāṣṭamaṃ janayāṃcakāra mārtāṇḍaṃ saṃdegho haivāsa yāvānevordhvastāvāṃstiryaṅ puruṣasaṃmita ity u haika āhuḥ
ta u haita ūcuḥ
devā ādityā yadasmān anv ajanimā tadamuyeva bhūddhantemaṃ vikaravāmeti taṃ vicakrur yathāyam puruṣo vikṛtastasya yāni māṃsāni saṃkṛtya saṃnyāsus tato hastī samabhavat tasmādāhur na hastinam pratigṛhṇīyāt puruṣājāno hi hastīti yam u ha tadvicakruḥ sa vivasvānādityastasyemāḥ prajāḥ
sa hovāca
rādhnavān me sa prajāyāṃ ya etamādityebhyaścaruṃ nirvapāditi rādhnoti haiva ya etamādityebhyaścaruṃ nirvapatyayaṃ tvevāgnāvaiṣṇavaḥ prajñātaḥ
tasya saptadaśa sāmidhenyo bhavanti
upāṃśu devate yajati pañca prayājā bhavanti trayo 'nuyājāḥ saṃyājayanti patnīḥ sarvatvāyaiva samiṣṭayajureva na juhoti nedidaṃ dīkṣitavasanam paridhāya purā yajñasya saṃsthāyā antaṃ gacchānīty anto hi yajñasya samiṣṭayajuḥ
athāgreṇa śālāṃ tiṣṭhannabhyaṅkte
arurvai puruṣo 'vacchito 'narur evaitad bhavati yadabhyaṅkte gavi vai puruṣasya tvaggorvā etannavanītam bhavati svayaivainam etattvacā samardhayati tasmādvā abhyaṅkte
tadvai navanītam bhavati
ghṛtaṃ vai devānām phāṇṭam manuṣyāṇām athaitannāhaiva ghṛtaṃ no phāṇṭaṃ syādeva ghṛtaṃ syāt phāṇṭam ayātayāmatāyai tadenam ayātayāmnaivāyātayāmānaṃ karoti
tamabhyanakti
śīrṣato 'gra ā pādābhyām anulomam mahīnām payo 'sīti mahya iti ha vā etāsāmekaṃ nāma yadgavāṃ tāsāṃ vā etatpayo bhavati tasmādāha mahīnām payo 'sīti varcodā asi varco me dehīti nātra tirohitamivāsti
athākṣyāvānakti
arurvai puruṣasyākṣi praśānmameti ha smāha yājñavalkyo durakṣa iva hāsa pūyo haivāsya dūṣīkā te evaitad anaruṣkaroti yadakṣyāvānakti
yatra vai devāḥ
asurarakṣasāni jaghnus tacchuṣṇo dānavaḥ pratyaṅ patitvā manuṣyāṇāmakṣīṇi praviveśa sa eṣa kanīnakaḥ kumāraka iva paribhāsate tasmā evaitadyajñam upaprayantsarvato 'śmapurām paridadhātyaśmā hyāñjanam
traikakudam bhavati
yatra vā indro vṛtramahaṃs tasya yadakṣyāsīt taṃ giriṃ trikakudam akarot tadyattraikakudam bhavati cakṣuṣyevaitaccakṣur dadhāti tasmāt traikakudam bhavati yadi traikakudaṃ na vinded apyatraikakudam eva syāt samānī hyevāñjanasya bandhutā
śareṣīkayānakti
vajro vai śaro virakṣastāyai satūlā bhavaty amūlaṃ vā idamubhayataḥ paricchinnaṃ rakṣo'ntarikṣam anucarati yathāyam puruṣo 'mūla ubhayataḥ paricchinno 'ntarikṣam anucarati tadyatsatūlā bhavati virakṣastāyai
sa dakṣiṇamevāgra ānakti
savyaṃ vā agre mānuṣe 'thaivaṃ devatrā
sa ānakti
vṛtrasyāsi kanīnaka iti vṛtrasya hyeṣa kanīnakaś cakṣurdā asi cakṣurme dehīti nātra tirohitamivāsti
sa dakṣiṇaṃ sakṛdyajuṣānakti
sakṛttūṣṇīmathottaraṃ sakṛdyajuṣānakti dvistūṣṇīṃ taduttaramevaitaduttarāvatkaroti
tadyatpañca kṛtva ānakti
saṃvatsarasaṃmito vai yajñaḥ pañca vā ṛtavaḥ saṃvatsarasya tam pañcabhirāpnoti tasmātpañca kṛtva ānakti
athainaṃ darbhapavitreṇa pāvayati
amedhyo vai puruṣo yadanṛtaṃ vadati tena pūtirantarato medhyā vai darbhā medhyo bhūtvā dīkṣā iti pavitraṃ vai darbhāḥ pavitrapūto dīkṣā iti tasmādenaṃ darbhapavitreṇa pāvayati
tadvā ekaṃ syāt
eko hyevāyam pavate tadetasyaiva rūpeṇa tasmād ekaṃ syāt
atho api trīṇi syuḥ
eko hyevāyam pavate so 'yam puruṣe 'ntaḥ praviṣṭastredhāvihitaḥ prāṇa udāno vyāna iti tadetasyaivānu mātrāṃ tasmāttrīṇi syuḥ
atho api sapta syuḥ
sapta vā ime śīrṣan prāṇās tasmāt sapta syus triḥ saptānyeva syur ekaviṃśatir eṣaiva sampat
taṃ saptabhiḥ saptabhiḥ pāvayati
citpatir mā punātviti prajāpatir vai citpatiḥ prajāpatir mā punātv ity evaitad āha vākpatir mā punātviti prajāpatirvai vākpatiḥ prajāpatirmā punātv ityevaitad āha devo mā savitā punātv iti tadvai supūtaṃ yaṃ devaḥ savitāpunāt tasmād āha devo mā savitā punātv ity achidreṇa pavitreṇeti yo vā ayaṃ pavata eṣo 'chidraṃ pavitram etenaitad āha sūryasya raśmibhir ityete vai pavitāro yat sūryasya raśmayas tasmād āha sūryasya raśmibhir iti
tasya te pavitrapata iti
pavitrapatirhi bhavati pavitrapūtasyeti pavitrapūto hi bhavati yatkāmaḥ pune tacchakeyamiti yajñasyodṛcaṃ gacchānītyevaitadāha
athāśiṣāmārambhaṃ vācayati
ā vo devāsa īmahe vāmam prayatyadhvare ā vo devāsa āśiṣo yajñiyāso havāmaha iti tadasmai svāḥ satīrṛtvija āśiṣa āśāsate
athāṅgulīrnyacati
svāhā yajñam manasa iti dve svāhororantarikṣāditi dve svāhā dyāvāpṛthivībhyāmiti dve svāhā vātādārabha iti muṣṭīkaroti na vai yajñaḥ pratyakṣamivārabhe yathāyaṃ daṇḍo vā vāso vā parokṣaṃ vai devāḥ parokṣaṃ yajñaḥ
sa yadāha
svāhā yajñam manasa iti tanmanasa ārabhate svāhororantarikṣāditi tadantarikṣādārabhate svāhā dyāvāpṛthivībhyāmiti tadābhyāṃ dyāvāpṛthivībhyām ārabhate yayoridaṃ sarvamadhi svāhā vātādārabha iti vāto vai yajñas tadyajñam pratyakṣamārabhate
atha yatsvāhā svāheti karoti
yajño vai svāhākāro yajñamevaitadātmandhatte 'tro eva vācaṃ yacchati vāgvai yajño yajñamevaitadātmandhatte
athainaṃ śālām prapādayati
sa jaghanenāhavanīyametyagreṇa gārhapatyaṃ so 'sya saṃcaro bhavaty ā sutyāyai tadyadasyaiṣa saṃcaro bhavaty ā sutyāyā agnirvai yoniryajñasya garbho dīkṣito 'ntareṇa vai yoniṃ garbhaḥ saṃcarati sa yatsa tatraijati tvatpari tvadāvartate tasmādime garbhā ejanti tvatpari tvadāvartante tasmād asyaiṣa saṃcaro bhavaty ā sutyāyai
sarvāṇi ha vai dīkṣāyā yajūṃṣyaudgrabhaṇāni
udgṛbhṇīte vā eṣo 'smāllokāddevalokamabhi yo dīkṣata etaireva tadyajurbhir udgṛbhṇīte tasmādāhuḥ sarvāṇi dīkṣāyā yajūṃṣyaudgrabhaṇānīti tata etāny avāntarām ācakṣata audgrabhaṇānīty āhutayo hyetā āhutirhi yajñaḥ parokṣaṃ vai yajurjapatyathaiṣa pratyakṣaṃ yajño yadāhutis tad etena yajñenodgṛbhṇīte 'smāllokād devalokamabhi
tato yāni trīṇi sruveṇa juhoti
tānyādhītayajūṃṣītyācakṣate sampada eva kāmāya caturthaṃ hūyate 'tha yat pañcamaṃ srucā juhoti tadeva pratyakṣamaudgrabhaṇam anuṣṭubhā hi tajjuhoti vāgghyanuṣṭubvāgghi yajñaḥ
yajñena vai devāḥ
imāṃ jitiṃ jigyuryaiṣāmiyaṃ jitis te hocuḥ kathaṃ na idam manuṣyair anabhyārohyaṃ syāditi te yajñasya rasaṃ dhītvā yathā madhu madhukṛto nirdhayeyur viduhya yajñaṃ yūpena yopayitvā tiro 'bhavannatha yadenenāyopayaṃstasmādyūpo nāma
tadvā ṛṣīṇāmanuśrutamāsa
te yajñaṃ samabharanyathāyaṃ yajñaḥ saṃbhṛta evaṃ vā eṣa yajñaṃ saṃbharati yadetāni juhoti
tāni vai pañca juhoti
saṃvatsarasaṃmito vai yajñaḥ pañca vā ṛtavaḥ saṃvatsarasya tam pañcabhirāpnoti tasmātpañca juhoti
athāto homasyaiva
ākūtyai prayuje 'gnaye svāhety ā vā agre kuvate yajeyeti tadyadevātra yajñasya tadevaitat saṃbhṛtyātman kurute
medhāyai manase 'gnaye svāheti
medhayā vai manasābhigacchati yajeyeti tadyadevātra yajñasya tadevaitat saṃbhṛtyātman kurute
dīkṣāyai tapase 'gnaye svāheti
anvevaitaducyate nettu hūyate
sarasvatyai pūṣṇe 'gnaye svāheti
vāgvai sarasvatī vāgyajñaḥ paśavo vai pūṣā puṣṭirvai pūṣā puṣṭiḥ paśavaḥ paśavo hi yajñas tadyadevātra yajñasya tadevaitat saṃbhṛtyātman kurute
tadāhuḥ
anaddhevaitā āhutayo hūyante 'pratiṣṭhitā adevakāstatra nendro na somo nāgniriti
ākūtyai prayuje 'gnaye svāheti
nāta ekaṃ canāgnirvā addhevāgniḥ pratiṣṭhitaḥ sa yadagnau juhoti tenaivaitā addheva tena pratiṣṭhitās tasmād u sarvāsvevāgnaye svāheti juhoti tata etānyādhītayajūṃṣītyācakṣate
ākūtyai prayuje 'gnaye svāheti
ātmanā vā agra ākuvate yajeyeti tamātmana eva prayuṅkte yattanute te asyaite ātmandevate ādhīte bhavata ākūtiśca prayukca
medhāyai manase 'gnaye svāheti
medhayā vai manasābhigacchati yajeyeti te asyaite ātmandevate ādhīte bhavato medhā ca manaśca
sarasvatyai pūṣṇe 'gnaye svāheti
vāgvai sarasvatī vāgyajñaḥ sāsyaiṣātman devatādhītā bhavati vāk paśavo vai pūṣā puṣṭirvai pūṣā puṣṭiḥ paśavaḥ paśavo hi yajñas te 'syaita ātmanpaśava ādhītā bhavanti tadyadasyaitā ātman devatā ādhītā bhavanti tasmād ādhītayajūṃṣi nāma
atha caturthīṃ juhoti
āpo devīr bṛhatīr viśvaśambhuvo dyāvāpṛthivī uro antarikṣa bṛhaspataye haviṣā vidhema svāhety eṣā ha nedīyo yajñasyāpāṃ hi kīrtayaty āpo hi yajño dyāvāpṛthivī uro antarikṣeti lokānāṃ hi kīrtayati bṛhaspataye haviṣā vidhema svāheti brahma vai bṛhaspatir brahma yajña eteno haiṣā nedīyo yajñasya
atha yāṃ pañcamīṃ srucā juhoti
sā haiva pratyakṣaṃ yajño 'nuṣṭubhā hi tāṃ juhoti vāgghyanuṣṭubvāgghi yajñaḥ
atha yaddhruvāyāmājyam pariśiṣṭam bhavati
tajjuhvāmānayati triḥ sruveṇājyavilāpanyā adhi juhvāṃ gṛhṇāti yat tṛtīyaṃ gṛhṇāti tat sruvam abhipūrayati
sa juhoti
viśvo devasya neturmarto vurīta sakhyam viśvo rāya iṣudhyati dyumnaṃ vṛṇīta puṣyase svāheti
saiṣā devatābhiḥ paṅktirbhavati
viśvo devasyeti vaiśvadevaṃ neturiti sāvitram marto vurīteti maitraṃ dyumnaṃ vṛṇīteti bārhaspatyaṃ dyumnaṃ hi bṛhaspatiḥ puṣyasa iti pauṣṇam
saiṣā devatābhiḥ paṅktirbhavati
pāṅkto yajñaḥ pāṅktaḥ paśuḥ pañcartavaḥ saṃvatsarasyaitamevaitayāpnoti yaddevatābhiḥ paṅktirbhavati
tāṃ vā anuṣṭubhā juhoti
vāgvā anuṣṭubvāgyajñastadyajñam pratyakṣamāpnoti
tadāhuḥ
etāmevaikāṃ juhuyād yasmai kāmāyetarā hūyanta etayaiva taṃ kāmamāpnotīti tāṃ vai yadyekāṃ juhuyātpūrṇāṃ juhuyāt sarvaṃ vai pūrṇaṃ sarvamevainayaitadāpnotyatha yatsruvamabhipūrayati srucaṃ tadabhipūrayati tām pūrṇāṃ juhoty anvaivaitad ucyate sarvāstveva hūyante
tāṃ vā anuṣṭubhā juhoti
saiṣānuṣṭup satyekatriṃśadakṣarā bhavati daśa pāṇyā aṅgulayo daśa pādyā daśa prāṇā ātmaikatriṃśo yasminnete prāṇāḥ pratiṣṭhitā etāvānvai puruṣaḥ puruṣo yajñaḥ puruṣasaṃmito yajñaḥ sa yāvāneva yajño yāvatyasya mātrā tāvantamevainayaitadāpnoti yadanuṣṭubhaikatriṃśadakṣarayā juhoti
dakṣiṇenāhavanīyam prācīnagrīve kṛṣṇājine upastṛṇāti
tayorenamadhi dīkṣayati yadi dve bhavatastadanayorlokayo rūpaṃ tadenamanayorlokayoradhi dīkṣayati
sambaddhānte bhavataḥ
sambaddhāntāviva hīmau lokau tardmasamute paścādbhavatastadimāveva lokau mithunīkṛtyatayorenamadhi dīkṣayati
yady u ekaṃ bhavati
tadeṣāṃ lokānāṃ rūpaṃ tadenameṣu lokeṣvadhi dīkṣayati yāni śuklāni tāni divo rūpaṃ yāni kṛṣṇāni tānyasyai yadi vetarathā yānyeva kṛṣṇāni tāni divo rūpaṃ yāni śuklāni tānyasyai yānyeva babhrūṇīva harīṇi tānyantarikṣasya rūpaṃ tadenameṣu lokeṣvadhi dīkṣayati
antakam u tarhi paścātpratyasyet
tadimāneva lokānmithunīkṛtya teṣvenamadhi dīkṣayati
atha jaghanena kṛṣṇājine paścāt prāṅ jānvākna upaviśati sa yatra śuklānāṃ ca kṛṣṇānāṃ ca saṃdhirbhavati tadevam abhimṛśya japaty ṛksāmayoḥ śilpe stha iti yadvai pratirūpaṃ tacchilpam ṛcāṃ ca sāmnāṃ ca pratirūpe stha ityevaitadāha
te vāmārabha iti
garbho vā eṣa bhavati yo dīkṣate sa chandāṃsi praviśati tasmānnvaknāṅguliriva bhavati nyaknāṅgulaya iva hi garbhāḥ
sa yadāha
te vāmārabha iti te vām praviśāmītyevaitadāha te mā pātam āsya yajñasyodṛca iti te mā gopāyatam āsya yajñasya saṃsthāyā ityevaitadāha
atha dakṣiṇena jānunārohati
śarmāsi śarma me yaccheti carma vā etat kṛṣṇasya tadasya tanmānuṣaṃ śarma devatrā tasmād āha śarmāsi śarma me yaccheti namaste astu mā mā hiṃsīriti śreyāṃsaṃ vā eṣa upādhirohati yo yajñaṃ yajño hi kṛṣṇājinaṃ tasmā evaitadyajñāya nihnute tatho hainameṣa yajño na hinasti tasmādāha namaste 'stu mā mā hiṃsīr iti
sa vai jaghanārdha ivaivāgra āsīta
atha yadagra eva madhya upaviśedya enaṃ tatrānuṣṭhyā hared drapsyati vā pra vā patiṣyatīti tathā haiva syāt tasmājjaghanārdha ivaivāgra āsīta
atha mekhalām pariharate
aṅgiraso ha vai dīkṣitānabalyamavindat te nānyadvratādaśanam avākalpayaṃs ta etām ūrjam apaśyant samāptiṃ tām madhyata ātmana ūrjam adadhata samāptiṃ tayā samāpnuvaṃs tatho evaiṣa etām madhyata ātmana ūrjaṃ dhatte samāptiṃ tayā samāpnoti
sā vai śāṇī bhavati
mṛdvyasaditi nveva śāṇī yatra vai prajāpatirajāyata garbho bhūtvaitasmādyajñāttasya yannediṣṭhamulbamāsītte śaṇās tasmātte pūtayo vānti yadvasya jarāyvāsīttaddīkṣitavasanam antaraṃ vā ulbaṃ jarāyuṇo bhavati tasmād eṣāntarā vāsaso bhavati sa yathaivātaḥ prajāpatirajāyata garbho bhūtvaitasmād yajñād evam evaiṣo 'to jāyate garbho bhūtvaitasmād yajñāt
sā vai trivṛdbhavati
trivṛddhyannam paśavo hyannam pitā mātā yajjāyate tattṛtīyaṃ tasmāt trivṛdbhavati
muñjavalśenānvastā bhavati
vajro vai śaro virakṣastāyai stukāsargaṃ sṛṣṭā bhavati sā yatprasalavisṛṣṭā syād yathedamanyā rajjavo mānuṣī syād yadvapasalavi sṛṣṭā syāt pitṛdevatyā syāt tasmāt stukāsargaṃ sṛṣṭā bhavati
tām pariharate
ūrg asyāṅgirasīty aṅgiraso hyetāmūrjamapaśyann ūrṇamradā ūrjam mayi dhehīti nātra tirohitamivāsti
atha nīvim udgūhate
somasya nīvirasīty adīkṣitasya vā asyaiṣāgre nīvirbhavaty athātra dīkṣitasya somasya tasmādāha somasya nīvirasīti
atha prorṇute
garbho vā eṣa bhavati yo dīkṣate prāvṛtā vai garbhā ulbeneva jarāyuṇeva tasmādvai prorṇute
sa prorṇute
viṣṇoḥ śarmāsi śarma yajamānasyety ubhayaṃ vā eṣo 'tra bhavati yo dīkṣate viṣṇuśca yajamānaśca yadaha dīkṣate tadviṣṇurbhavati yadyajate tadyajamānastasmādāha viṣṇoḥ śarmāsi śarma yajamānasyeti
atha kṛṣṇaviṣāṇāṃ sici badhnīte
devāśca vā asurāścobhaye prājāpatyāḥ prajāpateḥ piturdāyamupeyur mana eva devā upāyanvācamasurā yajñameva taddevā upāyanvācamasurā amūmeva devā upāyannimāmasurāḥ
te devā yajñamabruvan
yoṣā vā iyaṃ vāg upamantrayasva hvayiṣyate vai tveti svayaṃ vā haivaikṣata yoṣā vā iyaṃ vāgupamantrayai hvayiṣyate vai meti tāmupāmantrayata sā hāsmā ārakād ivaivāgra āsūyat tasmād u strī puṃsopamantritārakād ivaivāgre 'sūyati sa hovācārakād iva vai ma āsūyīditi
te hocuḥ
upaiva bhagavo mantrayasva hvayiṣyate vai tveti tāmupāmantrayata sā hāsmai nipalāśamivovāda tasmād u strī puṃsopamantritā nipalāśamivaiva vadati sa hovāca nipalāśamiva vai me 'vādīditi
te hocuḥ
upaiva bhagavo mantrayasva hvayiṣyate vai tveti tāmupāmantrayata sā hainaṃ juhuve tasmād u strī pumāṃsaṃ hvayata evottamaṃ sa hovācāhvata vai meti
te devā īkṣāṃcakrire
yoṣā vā iyaṃ vāg yadenaṃ na yuvitehaiva mā tiṣṭhantamabhyehīti brūhi tām tu na āgatām pratiprabrūtāditi sā hainaṃ tadeva tiṣṭhantamabhyeyāya tasmād u strī pumāṃsaṃ saṃskṛte tiṣṭhantamabhyaiti tāṃ haibhya āgatām pratiprovāceyaṃ vā āgāditi
tāṃ devāḥ
asurebhyo 'ntarāyaṃstāṃ svīkṛtyāgnāveva parigṛhya sarvahutamajuhavur āhutirhi devānāṃ sa yāmevāmūm anuṣṭubhājuhavus tadevaināṃ taddevāḥ svyakurvata te 'surā āttavacaso he 'lavo he 'lava iti vadantaḥ parābabhūvuḥ
tatraitāmapi vācamūduḥ
upajijñāsyāṃ sa mlecchas tasmānna brāhmaṇo mleched asuryā haiṣā vāg evam evaiṣa dviṣatāṃ sapatnānāmādatte vācaṃ te 'syāttavacasaḥ parābhavanti ya evametadveda
so 'yaṃ yajño vācam abhidadhyau
mithunyenayā syāmiti tāṃ saṃbabhūva
indro ha vā īkṣāṃcakre
mahadvā ito 'bhvaṃ janiṣyate yajñasya ca mithunādvācaśca yanmā tannābhibhaved iti sa indra eva garbho bhūtvaitanmithunam praviveśa
sa ha saṃvatsare jāyamāna īkṣāṃcakre
mahāvīryā vā iyaṃ yoniryā mām adīdharata yadvai meto mahadevābhvaṃ nānuprajāyeta yanmā tannābhibhavediti
tām pratiparāmṛśyāveṣṭyāchinat
tāṃ yajñasya śīrṣanpratyadadhādyajño hi kṛṣṇaḥ sa yaḥ sa yajñas tatkṛṣṇājinaṃ yo sā yoniḥ sā kṛṣṇaviṣāṇātha yadenāmindra āveṣṭyāchinattasmādāveṣṭiteva sa yathaivāta indro 'jāyata garbho bhūtvaitasmān mithunād evamevaiṣo 'to jāyate garbho bhūtvaitasmānmithunāt
tāṃ vā uttānāmiva badhnāti
uttāneva vai yonirgarbham bibhartyatha dakṣiṇām bhruvamuparyupari lalāṭamupaspṛśatīndrasya yonirasītīndrasya hyeṣā yonir ato vā hyenām praviśanpraviśatyato vā jāyamāno jāyate tasmādāhendrasya yonirasīti
athollikhati
susasyāḥ kṛṣīs kṛdhīti yajñamevaitajjanayati yadā vai suṣamam bhavatyathālaṃ yajñāya bhavati yado duḥṣamam bhavati na tarhyātmane canālam bhavati tadyajñamevaitajjanayati
atha na dīkṣitaḥ
kāṣṭhena vā nakhena vā kaṇḍūyeta garbho vā eṣa bhavati yo dīkṣate yo vai garbhasya kāṣṭhena vā nakhena vā kaṇḍūyed apāsyan mrityet tato dīkṣitaḥ pāmano bhavitor dīkṣitaṃ vā anu retāṃsi tato retāṃsi pāmanāni janitoḥ svā vai yonī reto na hinasty eṣā vā etasya svā yonirbhavati yatkṛṣṇaviṣāṇā tatho hainam eṣā na hinasti tasmād dīkṣitaḥ kṛṣṇaviṣāṇayaiva kaṇḍūyeta nānyena kṛṣṇaviṣāṇāyāḥ
athāsmai daṇḍam prayacchati
vajro vai daṇḍo virakṣastāyai
audumbaro bhavati
annaṃ vā ūrg udumbara ūrjo 'nnādyasyāvaruddhyai tasmādaudumbaro bhavati
mukhasaṃmito bhavati
etāvadvai vīryaṃ sa yāvadeva vīryaṃ tāvāṃstadbhavati yanmukhasaṃmitaḥ
tamucchrayati
ucchrayasva vanaspata ūrdhvo mā pāhyaṃhasa āsya yajñasyodṛca ityūrdhvo mā gopāyāsya yajñasya saṃsthāyā ityevaitadāha
atra haike
aṅgulīśca nyacanti vācaṃ ca yacchanty ato hi kiṃca na japiṣyanbhavatīti vadantas tad u tathā na kuryād yathā parāñcaṃ dhāvantam anulipseta taṃ nānulabhetaivaṃ ha sa yajñaṃ nānulabhate tasmād amutraivāṅgulīr nyaced amutra vācaṃ yacchet
atha yaddīkṣitaḥ
ṛcaṃ vā yajurvā sāma vābhivyāharaty abhisthiram abhisthiram evaitad yajñamārabhate tasmād amutraivāṅgulīrnyaced amutra vācaṃ yacchet
atha yadvācaṃ yacchati
vāgvai yajño yajñam evaitadātman dhatte 'tha yad vācaṃyamo vyāharati tasmād u haiṣa visṛṣṭo yajñaḥ parāṅāvartate tatro vaiṣṇavīmṛcaṃ vā yajurvā japed yajño vai viṣṇus tadyajñam punar ārabhate tasyo haiṣā prāyaścittiḥ
athaika udvadati
dīkṣito 'yam brāhmaṇo dīkṣito 'yam brāhmaṇa iti niveditamevainametatsantaṃ devebhyo nivedayatyayam mahāvīryo yo yajñam prāpadity ayaṃ yuṣmākaiko 'bhūt taṃ gopāyatety evaitadāha triṣkṛtva āha trivṛddhi yajñaḥ
atha yadbrāhmaṇa ityāha
anaddheva vā asyātaḥ purā jānam bhavatīdaṃ hyāhū rakṣāṃsi yoṣitam anusacante taduta rakṣāṃsyeva reta ādadhatīty athātrāddhā jāyate yo brahmaṇo yo yajñājjāyate tasmādapi rājanyaṃ vā vaiśyaṃ vā brāhmaṇa ityeva brūyād brahmaṇo hi jāyate yo yajñājjāyate tasmādāhur na savanakṛtaṃ hanyād enasvī haiva savanakṛteti
vācaṃ yacchati
sa vācaṃyama āsta āstamayāt tadyadvācaṃ yacchati
yajñena vai devāḥ
imāṃ jitiṃ jigyuryaiṣāmiyaṃ jitis te hocuḥ kathaṃ na idam manuṣyair anabhyārohyaṃ syāditi te yajñasya rasaṃ dhītvā yathā madhu madhukṛto nirdhayeyurviduhya yajñaṃ yūpena yopayitvā tiro 'bhavannatha yadenenāyopayaṃs tasmādyūpo nāma
tadvā ṛṣīṇāmanuśrutamāsa
te yajñaṃ samabharan yathāyaṃ yajñaḥ saṃbhṛta evaṃ vā eṣa yajñaṃ saṃbharati yo dīkṣate vāgvai yajñaḥ
tāmastamite vācaṃ visṛjate
saṃvatsaro vai prajāpatiḥ prajāpatiryajño 'horātre vai saṃvatsara ete hyenam pariplavamāne kurutaḥ so 'hann adīkṣiṣṭa sa rātrim prāpat sa yāvāneva yajño yāvatyasya mātrā tāvantamevaitadāptvā vācaṃ visṛjate
taddhaike
nakṣatraṃ dṛṣṭvā vācaṃ visarjayanty atrānuṣṭhyāstamito bhavatīti vadantas tad u tathā na kuryāt kva te syur yanmeghaḥ syāt tasmād yatraivānuṣṭhyāstamitam manyeta tadeva vācaṃ visarjayet
aneno haike vācaṃ visarjayanti
bhūrbhuvaḥ svariti yajñamāpyāyayāmo yajñaṃ saṃdadhma iti vadantas tad u tathā na kuryān na ha sa yajñamāpyāyayati na saṃdadhāti ya etena vācaṃ visarjayati
anenaiva vācaṃ visarjayet
vrataṃ kṛṇuta vrataṃ kṛṇutāgnir brahmāgnir yajño vanaspatiryajñiya ity eṣa hyasyātra yajño bhavaty etaddhaviryathā purāgnihotraṃ tadyajñenaivaitadyajñaṃ saṃbhṛtya yajñe yajñam pratiṣṭhāpayati yajñena yajñaṃ saṃtanoti saṃtataṃ hyevāsyaitadvratam bhavaty ā sutyāyai triṣkṛtva āha trivṛddhi yajñaḥ
athāgnimabhyāvṛtya vācaṃ visṛjate
na ha sa yajñamāpyāyayati na saṃdadhāti yo 'to 'nyena vācaṃ visṛjate sa prathamaṃ vyāharantsatyaṃ vāco 'bhivyāharati
abhrim ādatte devasya tvā savituḥ prasave aśvinoḥ bāhubhyām pūṣṇaḥ hastābhyām ādade nārī asi iti
samānaḥ etasya yajuṣaḥ bandhuḥ
yoṣā u vai eṣā yat abhriḥ
tasmāt āha nārī asi iti
atha avaṭam parilikhati idam aham rakṣasām grīvāḥ apikṛntāmi iti
vajraḥ vai abhriḥ
vajreṇa eva etat nāṣṭrāṇām rakṣasām grīvāḥ apikṛntati
atha khanati
prāñcam utkaram utkirati
upareṇa saṃmāya avaṭam khanati
tad agreṇa prāñcam yūpam nidadhāti
etāvat mātrāṇi barhīṃṣi upariṣṭāt adhinidadhāti
tat eva upariṣṭāt yūpa śakalam adhinidadhāti
purastāt pārśvatas caṣālam upanidadhāti
atha yavamatyaḥ prokṣaṇyaḥ bhavanti
saḥ asau eva bandhuḥ
sa yavān āvapati yavaḥ asi yavaya asmat dveṣaḥ yavaya arātīḥ iti
na atra tirohitam iva asti
atha prokṣati
ekaḥ vai prokṣaṇasya bandhuḥ
medhyam eva etat karoti
sa prokṣati dive tvā antarikṣāya tvā pṛthivyai tvā iti
vajraḥ vai yūpaḥ
eṣām lokānām abhiguptyai
eṣām tvā lokānām abhiguptyai prokṣāmi iti eva etat āha
atha yāḥ prokṣaṇyaḥ pariśiṣyante tāḥ avaṭe avanayati śundhantām lokāḥ pitṛṣadanāḥ iti
pitṛ devatyaḥ vai kūpaḥ khātaḥ
tam eva etat medhyam karoti
atha barhīṃṣi prācīna agrāṇi ca udīcīna agrāṇi ca avastṛṇāti pitṛṣadanam asi iti
pitṛ devatyam vai asya etat bhavati yat nikhātam
yathā nikhātaḥ oṣadhiṣu mitaḥ syāt evam etāsu oṣadhiṣu mitaḥ bhavati
atha yūpa śakalam prāsyati
tejaḥ ha vai etat vanaspatīnām yat bāhyā śakalaḥ
tasmāt yadā bāhyā śakalam apatakṣṇuvanti atha śuṣyanti
tejaḥ hi eṣām etat
tat yat yūpa śakalam prāsyati sa tejasam minavāni iti
tat yat eṣa eva bhavati na anyaḥ eṣa hi yajuṣkṛtaḥ medhyaḥ
tasmāt yūpa śakalam prāsyati
sa prāsyati agreṇīḥ asi su āveśaḥ unnetṝṇām iti
purastāt vai asmāt eṣaḥ apacchidyate
tasmāt āha agreṇīḥ asi su āveśaḥ unnetṝṇām iti
etasya vittāt adhi tvā sthāsyati iti
adhi hi enam tiṣṭhati
tasmāt āha etasya vittāt adhi tvā sthāsyati iti
atha sruveṇa upahatya ājyam avaṭam abhijuhoti na id adhastāt nāṣṭrāḥ rakṣāṃsi upottiṣṭhān iti
vajraḥ vai ājyam
tat vajreṇa eva etat nāṣṭrāḥ rakṣāṃsi avabādhate
tathā adhastāt nāṣṭrāḥ rakṣāṃsi na upottiṣṭhanti
atha purastāt parītya udaṅ āsīnaḥ yūpam anakti
saḥ āha yūpāya ajyamānāya anubrūhi iti
saḥ anakti devaḥ tvā savitā madhvā anaktu iti
savitā vai devānām prasavitā
yajamānaḥ vai eṣa nidānena yat yūpaḥ
sarvam vai idam madhu yat idam kim ca
tat enam anena sarveṇa saṃsparśayati
tat asmai savitā prasavitā prasauti
tasmāt āha devaḥ tvā savitā madhvā anaktu iti
atha caṣālam ubhayatas pratyajya pratimuñcati su pippalābhyaḥ tvā oṣadhībhyaḥ iti
pippalam ha eva asya etat yat madhye saṃgṛhītam iva bhavati
tiryak vai idam vṛkṣe pippalam āhatam
sa yat eva idam sambandhanam ca antarā upenitam iva tat eva etat karoti
tasmāt madhye saṃgṛhītam iva bhavati
ā antam agniṣṭhām anakti
yajamānaḥ vai agniṣṭhā
rasaḥ ājyam
rasena eva etat yajamānam anakti
tasmāt ā antam agniṣṭhām anakti
atha parivyayaṇam pratisamantam parimṛśati
atha āha ucchrīyamāṇāya anubrūhi iti
saḥ ucchrayati dyām agreṇa aspṛkṣaḥ ā antarikṣam madhyena aprāḥ pṛthivīm upareṇa adṛṃhīḥ iti
vajraḥ vai yūpaḥ
eṣām lokānām abhijityai
tena vajreṇa imān lokān spṛṇute
ebhyaḥ lokebhyaḥ sapatnān nirbhajati
atha
atha minoti
yā te dhāmāni uśmasi gamadhyai yatra gāvaḥ bhūri śṛṅgāḥ ayāsaḥ atra aha tat uru gāyasya viṣṇoḥ paramam padam avabhāri bhūri iti etayā triṣṭubhā minoti
vajraḥ yūpaḥ
vajraḥ triṣṭubh
tasmāt triṣṭubhā minoti
samprati agnim agniṣṭhām minoti
yajamānaḥ vai agniṣṭhā agniḥ u vai yajñaḥ
sa yat agneḥ agniṣṭhām hvalayet hvalet ha yajñāt yajamānaḥ
tasmāt samprati agnim agniṣṭhām minoti
atha paryūhati
atha paryṛṣati
atha apaḥ upaninayati
atha evam abhipadya vācayati viṣṇoḥ karmāṇi paśyata yatas vratāni paspaśe indrasya yujyaḥ sakhā iti
vajram vai eṣa prāhārṣīt yaḥ yūpam udaśiśriyat
viṣṇoḥ vijitim paśyata iti eva etat āha yat āha viṣṇoḥ karmāṇi paśyata yatas vratāni paspaśe indrasya yujyaḥ sakhā iti
indraḥ vai yajñasya devatā
vaiṣṇavaḥ yūpaḥ
tam sa indram karoti
tasmāt āha indrasya yujyaḥ sakhā iti
atha caṣālam udīkṣate tat viṣṇoḥ paramam padam sadā paśyanti sūrayaḥ divi iva cakṣuḥ ātatam iti
vajram vai eṣa prāhārṣīt yaḥ yūpam udaśiśriyat
tām viṣṇoḥ vijitim paśyata iti eva etat āha yat āha tat viṣṇoḥ paramam padam sadā paśyanti sūrayaḥ divi iva cakṣuḥ ātatam iti
atha parivyayati
a nagna tāyai nu eva parivyayati
tasmāt atra iva parivyayati
atra iva hi idam vāsaḥ bhavati
annādyam eva asmin etat dadhāti
atra iva hi idam annam pratitiṣṭhati
tasmāt atra iva parivyayati
trivṛtā parivyayati
trivṛt hi annam
paśavaḥ hi annam
pitā mātā
yat jāyate tat tṛtīyam
tasmāt trivṛtā parivyayati
sa parivyayati parivīḥ asi pari tvā daivīḥ viśaḥ vyayantām pari imam yajamānam rāyaḥ manuṣyāṇām iti
tat yajamānāya āśiṣam āśāste yat āha pari imam yajamānam rāyaḥ manuṣyāṇām iti
atha yūpa śakalam avagūhati divaḥ sūnuḥ asi iti
prajā ha eva asya eṣā
tasmāt yadi yūpa ekādaśinī syāt svam svam eva avagūhet a viparyāsam
tasya ha eṣā a mugdhā anuvratā prajā jāyate
atha yaḥ viparyāsam avagūhati na svam svam tasya ha eṣā mugdhā an anuvratā prajā jāyate
tasmāt u svam svam eva avagūhet a viparyāsam
svargasya u ha eṣa lokasya samārohaṇaḥ kriyate yat yūpa śakalaḥ
iyam raśanā
raśanāyai yūpa śakalaḥ yūpa śakalāt caṣālam caṣālāt svargam lokam samaśnute
atha yasmāt svaruḥ nāma etasmāt vai eṣaḥ apacchidyate
tasya etat svam eva aruḥ bhavati
tasmāt svaruḥ nāma
tasya yat nikhātam tena pitṛ lokam jayati
atha yat ūrdhvam nikhātāt ā raśanāyai tena manuṣya lokam jayati
atha yat ūrdhvam raśanāyāḥ ā caṣālāt tena deva lokam jayati
atha yat ūrdhvam caṣālāt dvi aṅgulam vā tri aṅgulam vā sādhyāḥ iti devāḥ tena teṣām lokam jayati
sa lokaḥ vai sādhyaiḥ devaiḥ bhavati yaḥ evam etat veda
tam vai pūrva ardhe minoti
vajraḥ vai yūpaḥ
vajraḥ daṇḍaḥ
pūrva ardham vai daṇḍasya abhipadya praharati
pūrva ardhaḥ eṣa yajñasya
tasmāt pūrva ardhe minoti
yajñena vai devāḥ imām jitim jigyuḥ yā eṣām iyam jitiḥ
te ha ūcuḥ katham naḥ idam manuṣyaiḥ an abhyārohyam syāt iti
te yajñasya rasam dhītvā yathā madhu madhukṛtaḥ nirdhayeyuḥ viduhya yajñam yūpena yopayitvā tiras abhavan
atha yat enena ayopayan tasmāt yūpaḥ nāma
purastāt vai prajñā
purastāt manaḥ javaḥ
tasmāt pūrva ardhe minoti
sa vai aṣṭa aśriḥ bhavati
aṣṭa akṣarā vai gāyatrī
pūrva ardhaḥ vai yajñasya gāyatrī
pūrva ardhe eṣa yajñasya
tasmāt aṣṭa aśriḥ bhavati
tam ha sma etam devāḥ anupraharanti yathā idam api etarhi eke anupraharanti iti devāḥ akurvan iti
tatas rakṣāṃsi yajñam anūdapibanta
te devāḥ adhvaryum abruvan yūpa śakalam eva juhudhi tat aha eṣa svagā kṛtaḥ bhaviṣyati tathā u rakṣāṃsi yajñam na anūtpāsyante ayam vai vajraḥ udyataḥ iti
saḥ adhvaryuḥ yūpa śakalam eva ajuhot
tat aha eṣa svagā kṛtaḥ āsīt
tathā u rakṣāṃsi yajñam na anūdapibanta ayam vai vajraḥ udyataḥ iti
tathā u eva eṣa etat yūpa śakalam eva juhoti
tat aha eṣa svagā kṛtaḥ bhavati
tathā u rakṣāṃsi yajñam na anūtpibante ayam vai vajraḥ udyataḥ iti
sa juhoti divam te dhūmaḥ gacchatu svar jyotiḥ pṛthivīm bhasmanā āpṛṇa svāhā iti
yāvatī vai vediḥ tāvatī pṛthivī
vajrāḥ vai yūpāḥ
tat imām eva etat pṛthivīm etaiḥ vajraiḥ spṛṇute asyai sapatnān nirbhajati
asyai
tasmāt yūpa ekādaśinī bhavati
dvādaśaḥ upaśayaḥ bhavati vitaṣṭaḥ
tam dakṣiṇatas upanidadhāti
tat yat upaśayaḥ bhavati
devāḥ ha vai yajñam tanvānāḥ te asurarakṣasebhyaḥ āsaṅgāt bibhayāṃcakruḥ
tat ye ete ucchritāḥ yathā iṣuḥ astā tayā vai stṛṇute vā na vā stṛṇute yathā daṇḍaḥ prahṛtaḥ tena vai stṛṇute vā na vā stṛṇute
atha yaḥ eṣa dvādaśaḥ upaśayaḥ bhavati yathā iṣuḥ āyatā an astā yathā udyatam a prahṛtam evam eṣa vajraḥ udyataḥ dakṣiṇatas nāṣṭrāṇām rakṣasām apahatyai
tasmāt dvādaśaḥ upaśayaḥ bhavati
tam nidadhāti eṣa te pṛthivyām lokaḥ āraṇyaḥ te paśuḥ iti
paśuḥ ca vai yūpaḥ ca
tat asmai āraṇyam eva paśūnām anudiśati
tena u eṣa paśumān bhavati tat u ayam
yūpa ekādaśinyai sammayanam āhuḥ śvaḥsutyāyai ha nu eva eke saṃminvanti prakubratāyai ca eva śvaḥsutyāyai yūpam minvanti iti u ca
tat u tathā na kuryāt
agniṣṭham eva ucchrayet
idam vai yūpam ucchritya adhvaryuḥ ā parivyayaṇāt na anvarjati a parivītāvai
ete etām rātrim vasanti
sā nu eva paricakṣā
paśave vai yūpam ucchrayanti
prātar vai paśūn ālabhante
tasmāt u prātar eva ucchrayet
sa yaḥ uttaraḥ agniṣṭhāt syāt tam eva agre ucchrayet atha dakṣiṇam atha uttaram dakṣiṇārdhyam uttamam
tathā udīcī bhavati
atha u itarathā āhuḥ dakṣiṇam eva agre agniṣṭhāt ucchrayet atha uttaram atha dakṣiṇam uttarārdhyam uttamam tathā u ha asya udak eva karma anusaṃtiṣṭhate iti
sa yaḥ varṣiṣṭhaḥ sa dakṣiṇārdhyaḥ syāt atha hrasīyān atha hrasīyān uttarārdhyaḥ hrasiṣṭhaḥ
tathā udīcī bhavati
atha patnībhyaḥ patnī yūpam ucchrayanti
sarva tvāya nu eva patnī yūpaḥ ucchrīyate
tat tvāṣṭram paśum ālabhate
tvaṣṭā vai siktam retaḥ vikaroti
tat eṣa eva etat siktam retaḥ vikaroti
muṣkaraḥ bhavati
eṣa vai prajanayitā
yat muṣkaraḥ tasmāt muṣkaraḥ bhavati
tam na saṃsthāpayet
paryagnikṛtam eva utsṛjet
sa yat saṃsthāpayet prajāyai ha antam iyāt
tat prajām utsṛjati
tasmāt na saṃsthāpayet
paryagnikṛtam eva utsṛjet
paśuḥ ca vai yūpaḥ ca
na vai ṛte yūpāt paśum ālabhante kadācana
tat yat
tathā na ha vai etasmai agre paśavaḥ cakṣamire yat annam abhaviṣyan yathā idam annam bhūtāḥ
yathā ha eva ayam dvi pād puruṣaḥ ucchritaḥ evam ha eva dvi pādaḥ ucchritāḥ ceruḥ
tatas devāḥ etam vajram dadṛśuḥ yat yūpam
tam ucchiśriyuḥ
tasmāt bhīṣā prāvlīyanta
tatas catuṣpādāḥ abhavan
tatas annam abhavan yathā idam annam bhūtāḥ
etasmai hi vai ete atiṣṭhanta
tasmāt yūpe eva paśum ālabhante na ṛte yūpāt kadācana
atha upākṛtya paśum agnim mathitvā niyunakti
tat yat
tathā na ha vai etasmai agre paśavaḥ cakṣamire yat haviḥ abhaviṣyan yathā enān idam haviḥ bhūtān agnau juhvati
tān devāḥ upanirurudhuḥ
te upaniruddhāḥ na upāveyuḥ
te ha ūcuḥ na vai ime asya yāmam viduḥ yat agnau haviḥ juhvati na etām pratiṣṭhām uparudhya eva paśūn agnim mathitvā agnau agnim juhavāma te vediṣyanti eṣa vai kila haviṣaḥ yāmaḥ eṣā pratiṣṭhā agnau vai kila haviḥ juhvati iti tatas abhyavaiṣyanti tatas rāta manasaḥ ālambhāya bhaviṣyanti iti
te uparudhya eva paśūn agnim mathitvā agnau agnim ajuhuvuḥ
te aviduḥ eṣa vai kila haviṣaḥ yāmaḥ eṣā pratiṣṭhā agnau vai kila haviḥ juhvati iti
tatas abhyavāyan
tatas rāta manasaḥ ālambhāya abhavan
tathā u eva eṣa etat uparudhya eva paśum agnim mathitvā agnau agnim juhoti
sa veda eṣa vai kila haviṣaḥ yāmaḥ eṣā pratiṣṭhā agnau vai kila haviḥ juhvati iti
tatas abhyavaiti
tatas rāta manāḥ ālambhāya bhavati
tasmāt upākṛtya paśum agnim mathitvā niyunakti
tat āhuḥ na upākuryāt na agnim manthet raśanām eva ādāya añjasā upaparetya abhidhāya niyuñjyāt iti
tat tathā na kuryāt yathā adharmam tiraścathā cikīrṣet
evam tat tasmāt etat eva anuparīyāt
atha tṛṇam ādāya upākaroti dvitīyavān niruṇadhai iti
dvitīyavān hi vīryavān
sa tṛṇam ādatte upāvīḥ asi iti
upa hi dvitīyaḥ avati
upa devān daivīḥ viśaḥ prāguḥ iti
tasmāt āha upāvīḥ asi iti
daivyaḥ vai etāḥ viśaḥ yat paśavaḥ
asthiṣata devebhyaḥ iti eva etat āha yat āha upa devān daivīḥ viśaḥ prāguḥ iti
uśijaḥ vahnitamān iti
vidvāṃsaḥ hi devāḥ
tasmāt āha uśijaḥ vahnitamān iti
deva tvaṣṭar vasu rama iti
tvaṣṭā vai paśūnām īṣṭe
paśavaḥ vasu
tān etat devāḥ a tiṣṭhamānān tvaṣṭāram abruvan upanimada iti yat āha deva tvaṣṭar vasu rama iti
havyā te svadantām iti
yadā vai ete etasmai adhriyanta yat haviḥ abhaviṣyan tasmāt āha havyā te svadantām iti
revatīḥ ramadhvam iti
revantaḥ hi paśavaḥ
tasmāt āha revatīḥ ramadhvam iti
bṛhaspate dhārayā vasūni iti
brahma vai bṛhaspatiḥ
paśavaḥ vasu
tān etat devāḥ a tiṣṭhamānān brahmaṇā eva parastāt paryadadhuḥ
tat na atyāyan
tathā u eva enān eṣa etat brahmaṇā eva parastāt paridadhāti
tat na atiyanti
tasmāt āha bṛhaspate dhārayā vasūni iti
pāśam kṛtvā pratimuñcati
pāśam kṛtvā pratimuñcati
ṛtasya tvā deva haviḥ pāśena pratimuñcāmi iti
varuṇyā vai eṣā yat rajjuḥ
tat enam etat ṛtasya eva pāśe pratimuñcati
tathā u ha enam eṣā varuṇyā rajjuḥ na hinasti
dharṣa mānuṣaḥ iti
na vai etam agre manuṣyaḥ adhṛṣṇot
sa yat eva ṛtasya pāśena etat deva haviḥ pratimuñcati atha enam manuṣyaḥ dhṛṣṇoti
tasmāt āha dharṣa mānuṣaḥ iti
atha niyunakti devasya tvā savituḥ prasave aśvinoḥ bāhubhyām pūṣṇaḥ hastābhyām agnīṣomābhyām juṣṭam niyunajmi iti
tat yathā eva adaḥ devatāyai haviḥ gṛhṇan ādiśati evam eva etat devatābhyām ādiśati
atha prokṣati
ekaḥ vai prokṣaṇasya bandhuḥ
medhyam eva etat karoti
sa prokṣati adbhyaḥ tvā oṣadhībhyaḥ iti
tat yatas eva sambhavati tatas eva etat medhyam karoti
idam hi yadā varṣati atha oṣadhayaḥ jāyante
oṣadhīḥ jagdhvā apaḥ pītvā tatas eṣa rasaḥ sambhavati rasāt retaḥ retasaḥ paśavaḥ
tat yatas eva sambhavati yatas ca jāyate tatas eva etat medhyam karoti
anu tvā mātā manyatām anu pitā iti
sa hi mātuḥ ca adhi pituḥ ca jāyate
tat yatas eva jāyate tatas eva etat medhyam karoti
anu bhrātā sagarbhyaḥ anu sakhā sa yūthyaḥ iti
sa yat te janma tena tvā anumatam ārabhe iti eva etat āha
agnīṣomābhyām tvā juṣṭam prokṣāmi iti
tat yābhyām devatābhyām ārabhate tābhyām medhyam karoti
atha upagṛhṇāti apām peruḥ asi iti
tat enam antarataḥ medhyam karoti
atha adhastāt upokṣati āpaḥ devīḥ svadantu svāttam cit sat deva haviḥ iti
tat enam sarvatas medhyam karoti
atha āha agnaye samidhyamānāya anubrūhi iti
saḥ uttaram āghāram āghārya a saṃsparśayan srucau paryetya juhvā paśum samanakti
śiraḥ vai yajñasya uttaraḥ āghāraḥ
eṣa vai atra yajñaḥ bhavati yat paśuḥ
tat yajñe eva etat śiraḥ pratidadhāti
tasmāt juhvā paśum samanakti
sa lalāṭe samanakti sam te prāṇaḥ vātena gacchatām iti sam aṅgāni yajatraiḥ iti aṃsayoḥ sam yajñapatiḥ āśiṣā iti śroṇyoḥ
sa yasmai kāmāya paśum ālabhante tat prāpnuhi iti eva etat āha
idam vai paśoḥ saṃjñapyamānasya prāṇaḥ vātam apipadyate
tat prāpnuhi yat te prāṇaḥ vātam apipadyātai iti eva etat āha
sam aṅgāni yajatraiḥ iti
aṅgaiḥ vai asya yajante
tat prāpnuhi yat te aṅgaiḥ yajāntai iti eva etat āha
sa yajñapatiḥ āśiṣā iti
yajamānasya vai etena āśiṣam āśāste
tat prāpnuhi yat tvayā yajamānāya āśiṣam āśāsāntai iti eva etat āha
sādayati srucau
atha pravarāya āśrāvayati
saḥ asau eva bandhuḥ
saḥ bandhuḥ
atha dvitīyam āśrāvayati
dvau hi atra hotārau bhavataḥ
sa maitrāvaruṇāya aha eva āśrāvayati
yajamānam tu eva pravṛṇīte agniḥ ha daivīnām viśām puraetā iti
agniḥ ha daivīnām viśām puraetā iti
agniḥ hi devatānām mukham
tasmāt āha agniḥ ha daivīnām viśām puraetā iti
ayam yajamānaḥ manuṣyāṇām iti
tam hi saḥ anvardhaḥ bhavati yasmin ardhe yajate
tasmāt āha ayam yajamānaḥ manuṣyāṇām iti
tayoḥ a sthūri gārhapatyam dīdayat śatam himā dvāyū iti
tayoḥ an ārtāni gārhapatyāni śatam varṣāṇi santu iti eva etat āha
rādhāṃsi id saṃpṛñcānau a saṃpṛñcānau tanvaḥ iti
rādhāṃsi eva saṃpṛñcāthām na api tanūḥ iti eva etat āha
tau ha yat tanūḥ api saṃpṛñcīyātām pra agniḥ yajamānam dahet
sa yat agnau juhoti tat eṣaḥ agnaye prayacchati
atha yām eva atra ṛtvijaḥ yajamānāya āśiṣam āśāsate tām asmai sarvām agniḥ samardhayati
tat rādhāṃsi eva saṃpṛñcāte na api tanūḥ
tasmāt āha rādhāṃsi id saṃpṛñcānau a saṃpṛñcānau tanvaḥ iti
tad yatraitat pravṛto hotā hotṛṣadana upaviśati
tad upaviśya prasauti prasūto 'dhvaryuḥ srucāvādatte
athāprībhiś caranti
tad yad āprībhiścaranti sarveṇeva vā eṣa manasā sarveṇevātmanā yajñaṃ saṃbharati saṃ ca jihīrṣati yo dīkṣate tasya riricāna ivātmā bhavati tametābhir āprībhir āpyāyayanti tad yad āpyāyayanti tasmād āpriyo nāma tasmād āprībhiścaranti
te vā eta ekādaśa prayājā bhavanti
daśa vā ime puruṣe prāṇā ātmaikādaśo yasminnete prāṇāḥ pratiṣṭhitā etāvānvai puruṣas tadasya sarvamātmānam āpyāyanti tasmādekādaśa prayājā bhavanti
sa āśrāvyāha
samidhaḥ preṣyeti preṣya preṣyeti caturthe caturthe prayāje samānayamāno daśabhiḥ prayājaiścarati daśa prayājāniṣṭvāha śāsamāharetyasiṃ vai śāsa ityācakṣate
atha yūpaśakalamādatte
tāvagre juhvā aktvā paśor lalāṭam upaspṛśati ghṛtenāktau paśūṃs trāyethāmiti vajro vai yūpaśakalo vajraḥ śāso vajra ājyaṃ tamevaitatkṛtsnaṃ vajraṃ saṃbhṛtya tam asyābhigoptāraṃ karoti nedenaṃ nāṣṭrā rakṣāṃsi hinasanniti punar yūpaśakalam avagūhaty eṣā te prajñātāśrir astv ity āha śāsam prayacchant sādayati srucau
athāha paryagnaye 'nubrūhīti
ulmukam ādāyāgnīt paryagniṃ karoti tad yat paryagniṃ karoty achidram evainam etad agninā parigṛhṇāti nedenaṃ nāṣṭrā rakṣāṃsi pramṛśānity agnirhi rakṣasām apahantā tasmāt paryagniṃ karoti tad yatrainaṃ śrapayanti tad abhipariharati
tadāhuḥ
punar etad ulmukaṃ hared athātrānyam evāgniṃ nirmathya tasminnenaṃ śrapayeyur āhavanīyo vā eṣa na vā eṣa tasmai yad asminn aśṛtaṃ śrapayeyus tasmai vā eṣa yad asmiñchṛtaṃ juhuyuriti
tad u tathā na kuryāt
yathā vai grasitam evam asyaitad bhavati yad enena paryagniṃ karoti sa yathā grasitam anuhāyācchidya tad anyasmai prayacched evaṃ tat tasmād etasyaivolmukasyāṅgārān nimṛdya tasminn enaṃ śrapayeyuḥ
atholmukam ādāyāgnīt purastāt pratipadyate
agnimevaitat purastāt karoty agniḥ purastān nāṣṭrā rakṣāṃsyapaghnann ety athābhayenānāṣṭreṇa paśuṃ nayanti taṃ vapāśrapaṇībhyām pratiprasthātānvārabhate pratiprasthātāram adhvaryur adhvaryuṃ yajamānaḥ
tadāhuḥ
naiṣa yajamānenānvārabhyo mṛtyave hyetaṃ nayanti tasmānnānvārabheteti tadanvevārabheta na vā etam mṛtyave nayanti yaṃ yajñāya nayanti tasmād anv evārabheta yajñād u haivātmānam antariyād yannānvārabheta tasmādanvevārabheta tat parokṣam anvārabdham bhavati vapāśrapaṇībhyām pratiprasthātā pratiprasthātāram adhvaryur adhvaryuṃ yajamāna etad u parokṣam anvārabdhaṃ bhavati
atha stīrṇāyai vedeḥ
dve tṛṇe adhvaryurādatte sa āśrāvyāhopapreṣya hotar havyā devebhya ity etad u vaiśvadevam paśau
atha vācayati
revati yajamāna iti vāgvai revatī sā yadvāgbahu vadati tena vāgrevatī priyaṃ dhā āviśety anārtim āviśety evaitad āhoror antarikṣāt sajūr devena vātenety antarikṣaṃ vā anu rakṣaścaratyamūlamubhayataḥ paricchinnaṃ yathāyam puruṣo 'mūla ubhayataḥ paricchinno 'ntarikṣam anucarati tad vātenainaṃ saṃvidānāntarikṣād gopāyetyevaitad āha yad āhoror antarikṣāt sajūr devena vāteneti
asya haviṣastmanā yajeti
vācam evaitad āhānārtasyāsya haviṣa ātmanā yajeti samasya tanvā bhaveti vācam evaitad āhānārtasyāsya haviṣastanvā saṃbhaveti
tad yatrainaṃ viśasanti
tat purastāt tṛṇam upāsyati varṣo varṣīyasi yajñe yajñapatiṃ dhā iti barhir evāsmā etat stṛṇāty askannaṃ havirasaditi tad yad evāsyātra viśasyamānasya kiṃcitskandati tad etasmin pratitiṣṭhati tathā nāmuyā bhavati
atha punar etyāhavanīyam abhyāvṛtyāsate
nedasya saṃjñapyamānasyādhyakṣā asāmeti tasya na kūṭena praghnanti mānuṣaṃ hi tan no eva paścākarṇaṃ pitṛdevatyaṃ hi tad apigṛhya vaiva mukhaṃ tamayanti veṣkaṃ vā kurvanti tannāha jahi mārayeti mānuṣaṃ hi tat saṃjñapayānvaganniti taddhi devatrā sa yad āhānvagannityetarhi hyeṣa devān anugacchati tasmād āhānvaganniti
tad yatrainaṃ nividhyanti
tat purā saṃjñapanājjuhoti svāhā devebhya ity atha yadā prāha saṃjñaptaḥ paśur ity atha juhoti devebhyaḥ svāheti purastātsvāhākṛtayo vā anye devā upariṣṭātsvāhākṛtayo 'nye tān evaitat prīṇāti ta enam ubhaye devāḥ prītāḥ svargaṃ lokam abhivahanti te vā ete paripaśavya ity āhutī sa yadi kāmayeta juhuyād ete yady u kāmayetāpi nādriyeta
yadā prāha saṃjñaptaḥ paśuriti
athādhvaryurāha neṣṭaḥ patnīm udānayety udānayati neṣṭā patnīm pānnejanam bibhratīm
tāṃ vācayati
namasta ātāneti yajño vā ātāno yajñaṃ hi tanvate tena yajña ātāno jaghanārdho vā eṣa yajñasya yatpatnī tāmetatprācīṃ yajñam prasādayiṣyanbhavati tasmā evaitadyajñāya nihnute tatho haināmeṣa yajño na hinasti tasmādāha namasta ātāneti
anarvā prehīti
asapatnena prehīty evaitad āha ghṛtasya kulyā upa ṛtasya pathyā anviti sādhūpety evaitad āha devīr āpaḥ śuddhā voḍhvaṃ supariviṣṭā deveṣu supariviṣṭā vayam pariveṣṭāro bhūyāsmety apa evaitatpāvayati
atha paśoḥ prāṇān adbhiḥ patnyupaspṛśati
tadyadadbhiḥ prāṇānupaspṛśati jīvaṃ vai devānāṃ havir amṛtam amṛtānām athaitat paśuṃ ghnanti yatsaṃjñapayanti yad viśāsaty āpo vai prāṇās tad asminn etān prāṇān dadhāti tathaitajjīvameva devānāṃ havirbhavatyamṛtamamṛtānām
atha yatpatnyupaspṛśati
yoṣā vai patnī yoṣāyai vā imāḥ prajāḥ prajāyante tad enam etasyai yoṣāyai prajanayati tasmātpatnyupaspṛśati
sopaspṛśati
vācaṃ te śundhāmīti mukham prāṇaṃ te śundhāmīti nāsike cakṣuste śundhāmītyakṣyau śrotraṃ te śundhāmīti karṇau nābhiṃ te śundhāmīti yo 'yamaniruktaḥ prāṇo meḍhraṃ te śundhāmīti vā pāyuṃ te śundhāmīti yo 'yam paścātprāṇastatprāṇāndadhāti tat samīrayaty atha saṃhṛtya padaś caritrāṃste śundhāmīti padbhir vai pratitiṣṭhati pratiṣṭhityā eva tad enaṃ pratiṣṭhāpayati
atha yā āpaḥ pariśiṣyante
ardhā vā yāvatyo vā tābhirenaṃ yajamānaśca śīrṣato 'gre 'nuṣiñcatas tat prāṇāṃścaivāsmiṃs tat tau dhattastaccainamataḥ samīrayataḥ
tadyatkrūrīkurvanti
yadāsthāpayanti śāntir āpas tad adbhiḥ śāntyā śamayatas tad adbhiḥ saṃdhattaḥ
tāvanuṣiñcataḥ
manasta āpyāyatāṃ vākta āpyāyatām prāṇasta āpyāyatāṃ cakṣusta āpyāyatāṃ śrotraṃ ta āpyāyatāmiti tatprāṇāndhattastatsamīrayato yat te krūraṃ yadāsthitaṃ tatta āpyāyatāṃ niṣṭyāyatāmiti
tadyatkrūrīkurvanti
yadāsthāpayanti śāntir āpas tad adbhiḥ śāntyā śamayatas tad adbhiḥ saṃdhattas tat te śudhyatviti tanmedhyaṃ kurutaḥ śam ahobhya iti jaghanena paśuṃ ninayataḥ
tadyatkrūrīkurvanti
yadāsthāpayanti ned etad anv aśāntāny ahorātrāṇy asanniti tasmāccham ahobhya iti jaghanena paśuṃ ninayataḥ
athottānam paśum paryasyanti
sa tṛṇam antardadhāty oṣadhe trāyasveti vajro vā asis tatho hainameṣa vajro 'sir na hinasty athāsinābhinidadhāti svadhite mainaṃ hiṃsīriti vajro vā asis tatho hainameṣa vajro 'sirna hinasti
sā yā prajñātāśriḥ
tayābhinidadhāti sā hi yajuṣkṛtā medhyā tad yad agraṃ tṛṇasya tatsavye pāṇau kurute 'tha yadbudhnaṃ taddakṣiṇenādatte
sa yatrāchyati
yata etallohitamutpatati tadubhayato 'nakti rakṣasām bhāgo 'sīti rakṣasāṃ hyeṣa bhāgo yadasṛk
tad upāsyābhitiṣṭhati
idam ahaṃ rakṣo 'bhitiṣṭhāmīdam ahaṃ rakṣo 'vabādha idamahaṃ rakṣo 'dhamaṃ tamo nayāmīti tad yajñenaivaitannāṣṭrā rakṣāṃsyavabādhate tad yad amūlam ubhayataḥ paricchinnam bhavatyamūlaṃ vā idam ubhayataḥ paricchinnaṃ rakṣo 'ntarikṣamanucarati yathāyam puruṣo 'mūla ubhayataḥ paricchinno 'ntarikṣam anucarati tasmād amūlam ubhayataḥ paricchinnaṃ bhavati
atha vapām utkhidanti
tayā vapāśrapaṇyau prorṇauti ghṛtena dyāvāpṛthivī prorṇuvāthāmiti tadime dyāvāpṛthivī ūrjā rasena bhājayaty anayor ūrjaṃ rasaṃ dadhāti te rasavatyā upajīvanīye imāḥ prajā upajīvanti
kārṣmaryamayyau vapāśrapaṇyau bhavataḥ
yatra vai devā agre paśumālebhire tadudīcaḥ kṛṣyamāṇasyāvāṅ medhaḥ papāta sa eṣa vanaspatirajāyata tad yat kṛṣyamāṇasyāvāṅ apatat tasmāt kārṣmaryas tenaivainam etan medhena samardhayati kṛtsnaṃ karoti tasmātkārṣmaryamayyau vapāśrapaṇyau bhavataḥ
tām parivāsayati
tām paśuśrapaṇe pratapati tatho hāsyātrāpi śṛtā bhavati punarulmukamagnīdādatte te jaghanena cātvālaṃ yanti ta āyanty āgacchanty āhavanīyaṃ sa etattṛṇamadhvaryurāhavanīye prāsyati vāyo vai stokānāmiti stokānāṃ haiṣā samit
athottaratastiṣṭhanvapām pratapati
atyeṣyanvā eṣo 'gnim bhavati dakṣiṇataḥ parītya śrapayiṣyaṃstasmā evaitannihnute tatho hainameṣo 'tiyantamagnirna hinasti tasmāduttaratastiṣṭhan vapām pratapati
tāmantareṇa yūpaṃ cāgniṃ ca haranti
tadyatsamayā na haranti yenānyāni havīṃṣi haranti ned aśṛtayā samayā yajñam prasajāmeti yad u bāhyena na harantyagreṇa yūpam bahirdhā yajñāt kuryus tasmād antareṇa yūpaṃ cāgniṃ ca haranti dakṣiṇataḥ parītya pratiprasthātā śrapayati
atha sruveṇopahatyājyam
adhvaryur vapām abhijuhoty agnir ājyasya vetu svāheti tatho hāsyaite stokāḥ śṛtāḥ svāhākṛtā āhutayo bhūtvāgnim prāpnuvanti
athāha stokebhyo 'nubrūhīti
sa āgneyī stokebhyo 'nvāha tad yad āgneyī stokebhyo 'nvāhetaḥpradānā vai vṛṣṭir ito hy agnir vṛṣṭiṃ vanute sa etai stokair etānt stokān vanute ta ete stokā varṣanti tasmād āgneyī stokebhyo 'nvāha yadā śṛtā bhavati
athāha pratiprasthātā śṛtā pracareti
srucāv ādāyādhvaryur atikramyāśrāvyāha svāhākṛtibhyaḥ preṣyeti vaṣaṭkṛte juhoti
hutvā vapāmevāgre 'bhighārayati
atha pṛṣadājyaṃ tad u ha carakādhvaryavaḥ pṛṣadājyam evāgre 'bhighārayanti prāṇaḥ pṛṣadājyam iti vadantas tad u ha yājñavalkyaṃ carakādhvaryur anuvyājahāraivaṃ kurvantam prāṇaṃ vā ayam antaragād adhvaryuḥ prāṇa enaṃ hāsyatīti
sa ha sma bāhū anvavekṣyāha
imau palitau bāhū kva svidbrāhmaṇasya vaco babhūveti na tad ādriyetottamo vā eṣa prayājo bhavatīdaṃ vai haviryajña uttame prayāje dhruvāmevāgre 'bhighārayati tasyai hi prathamāvājyabhāgau hoṣyanbhavati vapāṃ vā atra prathamāṃ hoṣyanbhavati tasmād vapām evāgre 'bhighārayed atha pṛṣadājyam atha yat paśuṃ nābhighārayati ned aśṛtam abhighārayāṇīty etad evāsya sarvaḥ paśur abhighārito bhavati yad vapām abhighārayati tasmād vapām evāgre 'bhighārayed atha pṛṣadājyam
athājyamupastṛṇīte
atha hiraṇyaśakalamavadadhātyatha vapām avadyann āhāgnīṣomābhyāṃ chāgasya vapāyai medaso 'nubrūhīty atha hiraṇyaśakalam avadadhāty athopariṣṭād dvir ājyasyābhighārayati
tad yaddhiraṇyaśakalāvabhito bhavataḥ
ghnanti vā etat paśuṃ yad agnau juhvaty amṛtam āyurhiraṇyaṃ tad amṛta āyuṣi pratitiṣṭhati tathāta udeti tathā saṃjīvati tasmāddhiraṇyaśakalāvabhito bhavata āśrāvyāhāgnīṣomābhyāṃ chāgasya vapām medaḥ preṣyeti na prasthitam ityāha prasute prasthitamiti vaṣaṭkṛte juhoti
hutvā vapāṃ samīcyau
vapāśrapaṇyau kṛtvānuprāsyati svāhākṛte ūrdhvanabhasam mārutaṃ gacchatam iti ned ime amuyāsato yābhyāṃ vapām aśiśrapāmeti
tad yad vapayā caranti
yasyai vai devatāyai paśum ālabhante tām evaitad devatām etena medhena prīṇāti saiṣā devataitena medhena prītā śāntottarāṇi havīṃṣi śrapyamāṇāny uparamati tasmād vapayā caranti
atha cātvāle mārjayante
krūrī vā etat kurvanti yat saṃjñapayanti yad viśāsati śāntir āpas tad adbhiḥ śāntyā śamayante tadadbhiḥ saṃdadhate tasmāccātvāle mārjayante
yaddevatyaḥ paśur bhavati
taddevatyam puroḍāśamanunirvapati tad yat puroḍāśamanunirvapati sarveṣāṃ vā eṣa paśūnām medho yadvrīhiyavau tenaivainam etan medhena samardhayati kṛtsnaṃ karoti tasmāt puroḍāśam anunirvapati
atha yadvapayā pracarya
etena puroḍāśena pracarati madhyato vā imāṃ vapāmutkhidanti madhyata evainam etena medhena samardhayati kṛtsnaṃ karoti tasmād vapayā pracaryaitena puroḍāśena pracaraty eṣa nv evaitasya bandhur yatra kva caiṣa paśum puroḍāśo 'nunirupyate
atha paśuṃ viśāsti
triḥ pracyāvayatāt triḥ pracyutasya hṛdayam uttamaṃ kurutāditi trivṛddhi yajñaḥ
atha śamitāraṃ saṃśāsti
yattvā pṛcchācchṛtaṃ haviḥ śamitār iti śṛtamityeva brūtān na śṛtam bhagavo na śṛtaṃ hīti
atha juhvā pṛṣadājyasyopahatya
adhvaryur upaniṣkramya pṛcchati śṛtaṃ haviḥ śamitāriti śṛtam ityāha tad devānām ity upāṃśvadhvaryuḥ
tad yat pṛcchati
śṛtaṃ vai devānāṃ havir nāśṛtaṃ śamitā vai tadveda yadi śṛtaṃ vā bhavaty aśṛtaṃ vā
tad yat pṛcchati
śṛtena pracarāṇīti tad yady aśṛtam bhavati śṛtameva devānāṃ havirbhavati śṛtaṃ yajamānasyānenā adhvaryurbhavati śamitari tadeno bhavati triṣkṛtvaḥ pṛcchati trivṛddhi yajño 'tha yadāha tad devānāmiti taddhi devānāṃ yacchṛtaṃ tasmād āha tad devānāmiti
sa hṛdayam evāgre 'bhighārayati
ātmā vai mano hṛdayam prāṇaḥ pṛṣadājyam ātmanyevaitan manasi prāṇaṃ dadhāti tathaitajjīvameva devānāṃ havir bhavatyamṛtamamṛtānām
so 'bhighārayati
saṃ te mano manasā sam prāṇaḥ prāṇena gacchatāmiti na svāhākaroti na hyeṣāhutir udvāsayanti paśum
taṃ jaghanena cātvālamantareṇa yūpaṃ cāgniṃ ca haranti
tadyatsamayā na haranti yenānyāni havīṃṣi haranti śṛtaṃ santaṃ nedaṅgaśo vikṛttena krūrīkṛtena samayā yajñam prasajāmeti yad u bāhyena na harantyagreṇa yūpam bahirdhā ha yajñāt kuryus tasmād antareṇa yūpaṃ cāgniṃ ca haranti dakṣiṇato nidhāya pratiprasthātāvadyati plakṣaśākhā uttarabarhir bhavanti tā adhyavadyati tad yat plakṣaśākhā uttarabarhir bhavanti
yatra vai devāḥ
agre paśumālebhire taṃ tvaṣṭā śīrṣato 'gre 'bhyuvāmotaivaṃ cinnālabheranniti tvaṣṭurhi paśavaḥ sa eṣa śīrṣanmastiṣko 'nūkyaś ca majjā tasmātsa vānta iva tvaṣṭā hyetam abhyavamat tasmāttaṃ nāśnīyāt tvaṣṭurhyetad abhivāntam
tasyāvāṅ medhaḥ papāta
sa eṣa vanaspatirajāyata taṃ devāḥ prāpaśyaṃs tasmāt prakhyaḥ prakhyo ha vai nāmaitadyatplakṣa iti tenaivainametanmedhena samardhayati kṛtsnaṃ karoti tasmātplakṣaśākhā uttarabarhirbhavanti
athājyamupastṛṇīte
juhvāṃ copabhṛti ca vasāhomahavanyāṃ samavattadhānyām atha hiraṇyaśakalāvavadadhāti juhvāṃ copabhṛti ca
atha manotāyai haviṣo 'nuvāca āha
tad yan manotāyai haviṣo 'nuvāca āha sarvā ha vai devatāḥ paśum ālabhyamānam upasaṃgacchante mama nāma grahīṣyati mama nāma grahīṣyatīti sarvāsāṃ hi devatānāṃ haviḥ paśus tāsāṃ sarvāsāṃ devatānām paśau manāṃsy otāni bhavanti tānyevaitat prīṇāti tatho hāmoghāya devatānām manāṃsy upasaṃgatāni bhavanti tasmān manotāyai haviṣo 'nuvāca āha
sa hṛdayasyaivāgre 'vadyati
tadyanmadhyataḥ sato hṛdayasyāgre 'vadyati prāṇo vai hṛdayam ato hyayamūrdhvaḥ prāṇaḥ saṃcarati prāṇo vai paśur yāvaddhyeva prāṇena prāṇiti tāvat paśur atha yadāsmātprāṇo 'pakrāmati dārveva tarhi bhūto 'narthyaḥ śete
hṛdayam u vai paśuḥ
tadasyātmana evāgre 'vadyati tasmād yadi kiṃcid avadānaṃ hīyeta na tadādriyeta sarvasya haivāsya tat paśor avattam bhavati yaddhṛdayasyāgre 'vadyati tasmān madhyataḥ sato hṛdayasyaivāgre 'vadyaty atha yathāpūrvam
atha jihvāyai
sā hīyam pūrvārdhāt pratiṣṭhaty atha vakṣasas taddhi tato 'thaikacarasya doṣṇo 'tha pārśvayor atha tanimno 'tha vṛkkayoḥ
gudaṃ tredhā karoti
sthavimopayaḍbhyo madhyaṃ juhvāṃ dvedhā kṛtvāvadyaty aṇima tryaṅgeṣv athaikacarāyai śroṇer etāvan nu juhvāmavadyati
athopabhṛti
tryaṅgyasya doṣṇo gudaṃ dvedhā kṛtvāvadyati tryaṅgyāyai śroṇer atha hiraṇyaśakalāv avadadhāty athopariṣṭād ājyasyābhighārayati
atha vasāhomaṃ gṛhṇāti
reḍ asīti lelayeva hi yūs tasmādāha reḍ asīty agniṣ ṭvā śrīṇātvity agnirhyetacchrapayati tasmād āhāgniṣ ṭvā śrīṇātvity āpas tvā samariṇann ity āpo hyetamaṅgebhyo rasaṃ saṃbharanti tasmād āhāpas tvā samariṇanniti
vātasya tvā dhrājyā iti
antarikṣaṃ vā ayamanupavate yo 'yam pavate 'ntarikṣāya vai gṛhṇāti tasmādāha vātasya tvā dhrājyā iti
pūṣṇo raṃhyā iti
eṣa vai pūṣṇo raṃhir etasmā u hi gṛhṇāti tasmād āha pūṣṇo raṃhyā iti
ūṣmaṇo vyathiṣaditi
eṣa vā ūṣmaitasmā u hi gṛhṇāti tasmād āhoṣmaṇo vyathiṣad ity athopariṣṭād dvirājyasyābhighārayati
atha pārśvena vāsinā vā prayauti
prayutaṃ dveṣa iti tannāṣṭrā evaitadrakṣāṃsyato 'pahanti
atha yad yūṣ pariśiṣyate
tat samavattadhānyām ānayati taddhṛdayam prāsyati jihvāṃ vakṣas tanima matasne vaniṣṭhum athopariṣṭād dvirājyasyābhighārayati
tad yaddhiraṇyaśakalāvabhito bhavataḥ
ghnanti vā etat paśuṃ yadagnau juhvaty amṛtam āyur hiraṇyaṃ tad amṛta āyuṣi pratitiṣṭhati tathāta udeti tathā saṃjīvati tasmāddhiraṇyaśakalāv abhito bhavataḥ
atha yadakṣṇayāvadyati
savyasya ca doṣṇo dakṣiṇāyāśca ca doṣṇaḥ savyāyāśca śroṇes tasmād ayam paśur akṣṇayā pado haraty atha yat samyag avadyet samīco haivāyam paśuḥ pado haret tasmād akṣṇayāvadyaty atha yanna śīrṣṇo 'vadyati nāṃsayor nānūkasya nāparasakthayoḥ
asurā ha vā agre paśum ālebhire
taddevā bhīṣā nopāveyus tān heyam pṛthivyuvāca maitad ādṛḍhvam ahaṃ va etasyādhyakṣā bhaviṣyāmi yathā yathaita etena cariṣyantīti
sā hovāca
anyatarām evāhutim ahauṣur anyatarām paryaśiṣanniti sa yām paryaśiṃṣaṃs tānīmānyavadānāni tato devāḥ sviṣṭakṛte tryaṅgāṇy apābhajaṃs tasmāt tryaṅgāṇy athāsurā avādyañchīrṣṇo 'ṃsayor anūkasyāparasakthayos tasmāt teṣāṃ nāvadyed yan nveva tvaṣṭānūkam abhyavamat tasmād anūkasya nāvadyed athāhāgnīṣomābhyāṃ chāgasya haviṣo 'nubrūhīty āśrāvyāhāgnīṣomābhyāṃ chāgasya haviḥ preṣyeti na prasthitam ityāha prasute prasthitam iti
antareṇārdharcau yājyāyai vasāhomaṃ juhoti
ito vā ayamūrdhvo medha utthito yamasyā imaṃ rasam prajā upajīvanty arvācīnaṃ divo raso vai vasāhomo raso medho rasenaivaitad rasaṃ tīvrīkaroti tasmād ayaṃ raso 'dyamāno na kṣīyate
tad yad antareṇa
ardharcau yājyāyai vasāhomaṃ juhotīyaṃ vā ardharco 'sau dyaur ardharco 'ntarā vai dyāvāpṛthivī antarikṣam antarikṣāya vai juhoti tasmād antareṇārdharcau yājyāyai vasāhomaṃ juhoti
sa juhoti
ghṛtaṃ ghṛtapāvānaḥ pibata vasāṃ vasāpāvānaḥ pibatāntarikṣasya havir asi svāhety etena vaiśvadevena yajuṣā juhoti vaiśvadevaṃ vā antarikṣaṃ tad yad enenemāḥ prajāḥ prāṇatyaś codānatyaś cāntarikṣam anucaranti tena vaiśvadevaṃ vaṣaṭkṛte juhoti yāni juhvām avadānāni bhavanti
atha juhvā pṛṣadājyasyopaghnann āha
vanaspataye 'nubrūhīty āśrāvyāha vanaspataye preṣyeti vaṣaṭkṛte juhoti tad yad vanaspataye juhoty etam evaitad vajraṃ yūpam bhāginaṃ karoti somo vai vanaspatiḥ paśum evaitat somaṃ karoti tad yad antareṇobhe āhutī juhoti tayobhayaṃ vyāpnoti tasmād antareṇobhe āhutī juhoti
atha yānyupabhṛtyavadānāni bhavanti
tāni samānayamāna āhāgnaye sviṣṭakṛte 'nubrūhīty āśrāvyāhāgnaye sviṣṭakṛte preṣyeti vaṣaṭkṛte juhoti
atha yadvasāhomasya pariśiṣyate
tena diśo vyāghārayati diśaḥ pradiśa ādiśo vidiśa uddiśo digbhyaḥ svāheti raso vai vasāhomaḥ sarvāsv evaitad dikṣu rasaṃ dadhāti tasmādayaṃ diśi diśi raso 'bhigamyate
atha paśuṃ saṃmṛśati
etarhi saṃmarśanasya kālo 'tha yatpurā saṃmṛśati ya ima upatiṣṭhante te vimathiṣyanta iti śaṅkamāno yady u vimāthān na śaṅketātraiva saṃmṛśet
aindraḥ prāṇaḥ
aṅge aṅge nidīdhyad aindra udāno aṅge aṅge nidhīta iti yadaṅgaśo vikṛtto bhavati tatprāṇodānābhyāṃ saṃdadhāti deva tvaṣṭarbhūri te saṃ sametu salakṣmā yadviṣurūpam bhavātīti kṛtsnavṛtam evaitat karoti devatrā yantamavase sakhāyo 'nu tvā mātāpitaro madantviti tad yatrainam ahauṣīt tad enaṃ kṛtsnaṃ kṛtvānusamasyati so 'sya kṛtsno 'muṣmiṃlloka ātmā bhavati
trīṇi ha vai paśorekādaśāni
ekādaśa prayājā ekādaśānuyājā ekādaśopayajo daśa pāṇyā aṅgulayo daśa pādyā daśa prāṇāḥ prāṇa udāno vyāna ity etāvān vai puruṣo yaḥ parārdhyaḥ paśūnāṃ yaṃ sarve 'nu paśavaḥ
tadāhuḥ
kiṃ tadyajñe kriyate yena prāṇaḥ sarvebhyo 'ṅgebhyaḥ śiva iti
yadeva gudaṃ tredhā karoti
prāṇo vai gudaḥ so 'yam prāṅ ātatas tam ayam prāṇo 'nusaṃcarati
sa yadeva gudaṃ tredhā karoti
tṛtīyam upayaḍbhyas tṛtīyaṃ juhvāṃ tṛtīyam upabhṛti tena prāṇaḥ sarvebhyo 'ṅgebhyaḥ śivaḥ
sa ha tveva paśumālabheta
ya enam medham upanayed yadi kṛśaḥ syād yad udaryasya medasaḥ pariśiṣyeta tadgude nyṛṣet prāṇo vai gudaḥ so 'yam prāṅ ātatas tam ayam prāṇo 'nusaṃcarati prāṇo vai paśur yāvaddhyeva prāṇena prāṇiti tāvat paśur atha yadāsmāt prāṇo 'pakrāmati dārveva tarhi bhūto 'narthyaḥ śete
gudo vai paśuḥ
medo vai medhas tadenam medham upanayati yady u aṃsalo bhavati svayam upeta eva tarhi medham bhavati
atha pṛṣadājyaṃ gṛhṇāti
dvayaṃ vā idaṃ sarpiścaiva dadhi ca dvandvaṃ vai mithunam prajananam mithunam evaitat prajananaṃ kriyate
tenānuyājeṣu carati
paśavo vā anuyājāḥ payaḥ pṛṣadājyaṃ tatpaśuṣvevaitatpayo dadhāti tadidam paśuṣu payo hitam prāṇo hi pṛṣadājyam annaṃ hi pṛṣadājyam annaṃ hi prāṇaḥ
tena purastādanuyājeṣu carati
sa yo 'yam purastāt prāṇas tamevaitad dadhāti tena paścād upayajati sa yo 'yam paścāt prāṇas tam evaitad dadhāti tāvimā ubhayataḥ prāṇau hitau yaś cāyam upariṣṭād yaś cādhastāt
tadvā etadeko dvābhyāṃ vaṣaṭkaroti
adhvaryave ca yaś caiṣa upayajaty atha yad yajantam upayajati tasmād upayajo nāmātha yad upayajati praivaitajjanayati paścāddhyupayajati paścāddhi yoṣāyai prajāḥ prajāyante
sa upayajati
samudraṃ gaccha svāhety āpo vai samudra āpo reto reta evaitat siñcati
antarikṣaṃ gaccha svāheti
antarikṣaṃ vā anu prajāḥ prajāyante 'ntarikṣam evaitad anu prajanayati
devaṃ savitāraṃ gaccha svāheti savitā vai devānām prasavitā savitṛprasūta evaitatprajanayati
mitrāvaruṇau gaccha svāheti
prāṇodānau vai mitrāvaruṇau prāṇodānāvevaitatprajāsu dadhāti
ahorātre gaccha svāheti
ahorātre vā anu prajāḥ prajāyante 'horātre evaitadanu prajanayati
chandāṃsi gaccha svāheti
sapta vai chandāṃsi sapta grāmyāḥ paśavaḥ saptāraṇyās tān evaitad ubhayānprajanayati
dyāvāpṛthivī gaccha svāheti
prajāpatirvai prajāḥ sṛṣṭvā tā dyāvāpṛthivībhyām paryagṛhṇāt tā imā dyāvāpṛthivībhyām parigṛhītās tatho evaiṣa etat prajāḥ sṛṣṭvā tā dyāvāpṛthivībhyām parigṛhṇāti
athātyupayajati
sa yan nātyupayajed yāvatyo haivāgre prajāḥ sṛṣṭāstāvatyo haiva syur na prajāyerann atha yad atyupayajati praivaitajjanayati tasmād imāḥ prajāḥ punar abhyāvartam prajāyante
so 'tyupayajati
yajñaṃ gaccha svāhety āpo vai yajña āpo reto reta evaitatsiñcati
somaṃ gaccha svāheti
reto vai somo reta evaitatsiñcati
divyaṃ nabho gaccha svāheti
āpo vai divyaṃ nabha āpo reto reta evaitatsiñcati
agniṃ vaiśvānaraṃ gaccha svāheti
iyaṃ vai pṛthivyagnirvaiśvānaraḥ seyam pratiṣṭhemām evaitat pratiṣṭhām abhiprajanayati
atha mukhaṃ vimṛṣṭe
mano me hārdi yaccheti tatho hopayaṣṭātmānaṃ nānupravṛṇakti
atha jāghanyā patnīḥ saṃyājayanti
jaghanārdho vai jāghanī jaghanārdhādvai yoṣāyai prajāḥ prajāyante tat praivaitaj janayati yajjāghanyā patnīḥ saṃyājayanti
antarato devānām patnībhyo 'vadyati
antarato vai yoṣāyai prajāḥ prajāyanta upariṣṭādagnaye gṛhapataya upariṣṭādvai vṛṣā yoṣām adhidravati
atha hṛdayaśūlenāvabhṛthaṃ yanti
paśor ha vā ālabhyamānasya hṛdayaṃ śuk samabhyavaiti hṛdayāddhṛdayaśūlam atha yacchṛtasya paritṛndanti tad alaṃjuṣaṃ tasmād u paritṛdyaiva śūlākuryāt tat triḥ pracyute paśau hṛdayam pravṛhyottamam pratyavadadhāti
atha hṛdayaśūlam prayacchati
tanna pṛthivyām parāsyen nāpsu sa yat pṛthivyām parāsyedoṣadhīśca vanaspatīṃścaiṣā śuk praviśed yad apsu parāsyed apa eṣā śuk praviśet tasmānna pṛthivyāṃ nāpsu
apa evābhyavetya
yatra śuṣkasya cārdrasya ca saṃdhiḥ syāt tad upagūhed yady u abhyavāyanāya glāyedagreṇa yūpam udapātraṃ ninīya yatra śuṣkasya cārdrasya ca saṃdhir bhavati tadupagūhati nāpo nauṣadhīr hiṃsīriti tathā nāpo nauṣadhīr hinasti dhāmno dhāmno rājaṃstato varuṇa no muñca yad āhur aghnyā iti varuṇeti śapāmahe tato varuṇa no muñceti tad enaṃ sarvasmād varuṇapāśāt sarvasmād varuṇyāt pramuñcati
athābhimantrayate
sumitriyā na āpa oṣadhayaḥ santu durmitriyās tasmai santu yo 'smān dveṣṭi yaṃ ca vayaṃ dviṣma iti yatra vā etena pracaranty āpaś ca ha vā asmāttāvadoṣadhayaścāpakramyeva tiṣṭhanti tad u tābhir mitradheyaṃ kurute tatho hainaṃ tāḥ punaḥ praviśanty eṣo tatra prāyaścittiḥ kriyate sa vai nāgnīṣomīyasya paśoḥ karoti nāgneyasya vaśāyā evānūbandhyāyai tāṃ hi sarvo 'nu yajñaḥ saṃtiṣṭhata etad u hāsyāgnīṣomīyasya ca paśor āgneyasya ca hṛdayaśūlena caritaṃ bhavati yad vaśāyāś carati
vāggha vā asyaindravāyavaḥ
etannvadhyātmam indro ha yatra vṛtrāya vajram prajahāra so 'balīyān manyamāno nāstṛṣītīva bibhyan nilayāṃcakre tadevāpi devā apanyalayanta
te ha devā ūcuḥ
na vai hataṃ vṛtraṃ vidma na jīvaṃ hanta na eko vettu yadi hato vā vṛtro jīvati veti
te vāyumabruvan
ayaṃ vai vāyuryo 'yam pavate vāyo tvamidaṃ viddhi yadi hato vā vṛtro jīvati vā tvaṃ vai na āśiṣṭo 'si yadi jīviṣyati tvameva kṣipram punarāgamiṣyasīti
sa hovāca
kim me tataḥ syāditi prathamavaṣaṭkāra eva te somasya rājña iti tathetyeyāya vāyur eddhataṃ vṛtraṃ sa hovāca hato vṛtro yaddhate kuryāta tatkuruteti
te devā abhyasṛjyanta
yathā vittiṃ vetsyamānā evaṃ sa yameko 'labhata sa ekadevatyo 'bhavad yaṃ dvau sa dvidevatyo yaṃ bahavaḥ sa bahudevatyas tadyadenam pātrairvyagṛhṇata tasmādgrahā nāma
sa eṣām āpūyat
sa enāñchuktaḥ pūtirabhivavau sa nālamāhutyā āsa nālam bhakṣāya
te devā vāyumabruvan
vāyavimaṃ no vivāhīmaṃ naḥ svadayeti sa hovāca kiṃ me tataḥ syāditi tvayaivaitāni pātrāṇyācakṣīranniti tatheti hovāca yūyaṃ tu me sacyupavāteti
tasya devāḥ
yāvanmātramiva gandhasyāpajaghnus tam paśuṣvadadhuḥ sa eṣa paśuṣu kuṇapagandhas tasmāt kuṇapagandhān nāpigṛhṇīta somasya haiṣa rājño gandhaḥ
no eva niṣṭhīvet
tasmādyadyapyāsakta iva manyetābhivātam parīyāc chrīrvai somaḥ pāpmā yakṣmaḥ sa yathā śreyasyāyati pāpīyānpratyavarohedevaṃ hāsmādyakṣmaḥ pratyavarohati
athetaraṃ vāyurvyavāt
tadasvadayattato 'lamāhutyā āsālam bhakṣāya tasmādetāni nānādevatyāni santi vāyavyānītyācakṣate so 'syaiṣa prathamavaṣaṭkāraśca somasya rājña etāny u enena pātrāṇyācakṣate
indro ha vā īkṣāṃcakre
vāyurvai no 'sya yajñasya bhūyiṣṭhabhāgyasya prathamavaṣaṭkāraśca somasya rājña etāny u enena pātrāṇyācakṣate hantāsminnapitvam icchā iti
sa hovāca
vāyavā māsmingrahe bhajeti kiṃ tataḥ syāditi niruktameva vāgvadediti niruktaṃ cedvāg vaded ā tvā bhajāmīti tata eṣa aindravāyavo graho 'bhavad vāyavyo haiva tataḥ purā
sa indro 'bravīt
ardham me 'sya grahasyeti turīyameva ta iti vāyur ardhameva ma itīndras turīyameva ta iti vāyuḥ
tau prajāpatim pratipraśnameyatuḥ
sa prajāpatirgrahaṃ dvedhā cakāra sa hovācedaṃ vāyorityatha punarardhaṃ dvedhā cakāra sa hovācedaṃ vāyoritīdaṃ tavetīndraṃ turīyameva bhājayāṃcakāra yadvai caturthaṃ tatturīyaṃ tata eṣa aindraturīyo graho 'bhavat
tasya vā etasya grahasya
dve purorucau vāyavyaiva eva pūrvaindravāyavyuttarā dve anuvākye vāyavyaiva pūrvaindravāyavyuttarā dvau praiṣau vāyavya eva pūrva aindravāyava uttaro dve yājye vāyavyaiva pūrvaindravāyavyuttaraivam enaṃ turīyaṃ turīyameva bhājayāṃcakāra
sa hovāca
turīyaṃ turīyaṃ cenmām abībhajus turīyameva tarhi vāṅniruktaṃ vadiṣyatīti tadetatturīyaṃ vāco niruktaṃ yanmanuṣyā vadantyathaitatturīyaṃ vāco 'niruktaṃ yatpaśavo vadanty athaitatturīyaṃ vāco 'niruktaṃ yad vayāṃsi vadanty athaitatturīyaṃ vāco 'niruktaṃ yadidaṃ kṣudraṃ sarīsṛpaṃ vadati
tasmād etad ṛṣiṇābhyanūktam
catvāri vākparimitā padāni tāni vidurbrāhmaṇā ye manīṣiṇaḥ guhā trīṇi nihitā neṅgayanti turīyaṃ vāco manuṣyā vadantīti
athāto gṛhṇātyeva
ā vāyo bhūṣa śucipā upa naḥ sahasraṃ te niyuto viśvavāra upo te andho madyamayāmi yasya deva dadhiṣe pūrvapeyaṃ vāyave tveti
athāpagṛhya punarānayati
indravāyū ime sutā upa prayobhirāgatam indavo vāmuśanti hi upayāmagṛhīto 'si vāyava indravāyubhyāṃ tvaiṣa te yoniḥ sajoṣobhyāṃ tveti sādayati sa yadāha sajoṣobhyāṃ tveti yo vai vāyuḥ sa indro ya indraḥ sa vāyus tasmādāhaiṣa te yoniḥ sajoṣobhyāṃ tveti
ādityena caruṇodayanīyena pracarati
tad yad ādityaś carur bhavati yad evainām ado devā abruvaṃs tavaiva prāyaṇīyas tavodayanīya iti
tam evāsyā etad ubhayatra bhāgaṃ karoti
sa yad amutra rājānaṃ kreṣyann upapraiṣyan yajate tasmāt tat prāyaṇīyaṃ nāma
atha yad atrāvabhṛthād udetya yajate tasmād etad udayanīyaṃ nāma
tad vā etat samānam eva haviḥ
adityā eva prāyaṇīyam adityā udayanīyam
iyaṃ hy evāditiḥ
sa vai pathyām evāgre svastiṃ yajati
tad devā aprajñāyamāne vācaiva pratyapadyanta
vācā hi mugdham prajñāyate
athātra prajñāte yathāpūrvaṃ karoti
so 'gnim eva prathamaṃ yajaty atha somam atha savitāram atha pathyāṃ svastim athāditim
vāg vai pathyā svastiḥ
iyam aditiḥ
asyām eva tad devā vācam pratyaṣṭhāpayan
seyaṃ vāg asyām pratiṣṭhitā vadati
atha maitrāvaruṇīṃ vaśām anūbandhyām ālabhate
sa eṣo 'nya eva yajñas tāyate paśubandha eva
samiṣṭayajūṃṣi hy evānto yajñasya
tad yan maitrāvaruṇī vaśā bhavati yad vā ījānasya sviṣṭam bhavati mitro 'sya tad gṛhṇāti yad v asya duriṣṭam bhavati varuṇo 'sya tad gṛhṇāti
tad āhuḥ kvejāno 'bhūd iti
tad yad evāsyātra mitraḥ sviṣṭaṃ gṛhṇāti tad evāsmā etayā prītaḥ pratyavasṛjati
yad u cāsya varuṇo duriṣṭaṃ gṛhṇāti tac caivāsmā etayā prītaḥ sviṣṭaṃ karoti tad u cāsmai pratyavasṛjati
so 'syaiṣa sva eva yajño bhavati svaṃ sukṛtam
tad yan maitrāvaruṇī vaśā bhavati yatra vai devā retaḥ siktaṃ prājanayaṃs tadāgnimārutam ity uktham
tasmiṃs tad vyākhyāyate yathā tad devā retaḥ prājanayan
tato 'ṅgārāḥ samabhavann aṅgārebhyo 'ṅgirasas tadanvanye paśavaḥ
atha yadāsāḥ pāṃsavaḥ paryaśiṣyanta tato gardabhaḥ samabhavat
tasmād yatra pāṃsulam bhavati gardabhasthānam iva batety āhuḥ
atha yadā na kaścana rasaḥ paryaśiṣyata tata eṣā maitrāvaruṇī vaśā samabhavat
tasmād eṣā na prajāyate
rasāddhi retaḥ sambhavati retasaḥ paśavaḥ
tad yad antataḥ samabhavat tasmād antaṃ yajñasyānuvartate
tasmād vā eṣātra maitrāvaruṇī vaśāvakﾱptatamā bhavati
yadi vaśāṃ na vinded apy ukṣavaśa eva syāt
athetaraṃ viśve devā amarīmṛtsyanta
tato vaiśvadevī samabhavad atha bārhaspatyā
so 'ntaḥ
anto hi bṛhaspatiḥ
sa yaḥ sahasraṃ vā bhūyo vā dadyāt sa enāḥ sarvā ālabheta
sarvaṃ vai tasyāptaṃ bhavati sarvaṃ jitaṃ yaḥ sahasraṃ vā bhūyo vā dadāti
sarvam etā evam eva yathāpūrvam
maitrāvaruṇīm evāgre 'tha vaiśvadevīm atha bārhaspatyām
atho ye dīrghasattram āsīran saṃvatsaraṃ vā bhūyo vā ta enāḥ sarvā ālabheran
sarvaṃ vai teṣām āptam bhavati sarvaṃ jitaṃ ye dīrghasattram āsate saṃvatsaraṃ vā bhūyo vā
sarvam etā evam eva yathāpūrvam
athodavasānīyayeṣṭyā yajate
sa āgneyam pañcakapālam puroḍāśaṃ nirvapati
tasya pañcapadāḥ paṅktayo yājyānuvākyā bhavanti
yātayāmeva vā etad ījānasya yajño bhavati
so 'smāt parāṅ iva bhavati
agnir vai sarve yajñāḥ
agnau hi sarvān yajñāṃs tanvate ye ca pākayajñā ye cetare
tad yajñam evaitat punar ārabhate
tathāsyāyātayāmā yajño bhavati
tatho asmān na parāṅ bhavati
tad yat pañcakapālaḥ puroḍāśo bhavati pañcapadāḥ paṅktayo yājyānuvākyāḥ
pāṅkto vai yajñaḥ
tad yajñam evaitat punar ārabhate
tathāsyāyātayāmā yajño bhavati
tatho asmān na parāṅ bhavati
tasya hiraṇyaṃ dakṣiṇā
āgneyo vā eṣa yajño bhavati
agne reto hiraṇyam
tasmāddhiraṇyaṃ dakṣiṇānaḍvān vā
sa hi vahenāgneyaḥ
agnidagdham iva hy asya vahaṃ bhavati
atho caturgṛhītam evājyaṃ gṛhītvā vaiṣṇavyarcā juhoty uru viṣṇo vikramasvoru kṣayāya nas kṛdhi ghṛtaṃ ghṛtayone piba pra pra yajñapatiṃ tira svāheti
yajño vai viṣṇuḥ
tad yajñam evaitat punar ārabhate
tathāsyāyātayāmā yajño bhavati
tatho asmān na parāṅ bhavati
tatro yacchaknuyāt tad dadyāt
nādakṣiṇaṃ haviḥ syād iti hy āhuḥ
atha yad evaiṣodavasānīyeṣṭiḥ saṃtiṣṭhate 'tha sāyamāhutiṃ juhoti kāla eva prātarāhutim
vaśāmālabhate
tāmālabhya saṃjñapayanti saṃjñapyāha vapāmutkhidetyutkhidya vapām anumarśaṃ garbham eṣṭavai brūyāt sa yadi na vindanti kimādriyeran yady u vindanti tatra prāyaścittiḥ kriyate
na vai tadavakalpate
yadekām manyamānā ekayevaitayā careyur yaddve manyamānā dvābhyāmiva careyu sthālīṃ caivoṣṇīṣaṃ copakalpayitavai brūyāt
atha vapayā caranti
yathaiva tasyai caraṇaṃ vapayā caritvādhvaryuśca yajamānaśca punaretaḥ sa āhādhvaryur nirūhaitaṃ garbhamiti taṃ ha nodarato nirūhedārtāyā vai mṛtāyā udarato nirūhanti yadā vai garbhaḥ samṛddho bhavati prajananena vai sa tarhi pratyaṅṅaiti tamapi virujya śroṇī pratyañcaṃ nirūhitavai brūyāt
taṃ nirūhyamāṇam abhimantrayate
ejatu daśamāsyo garbho jarāyuṇā saheti sa yadāhaijatviti prāṇam evāsminnetad dadhāti daśamāsya iti yadā vai garbhaḥ samṛddho bhavatyatha daśamāsyas tametadapy adaśamāsyaṃ santam brahmaṇaiva yajuṣā daśamāsyaṃ karoti
jarāyuṇā saheti
tadyathā daśamāsyo jarāyuṇā saheyādevametadāha yathāyaṃ vāyurejati yathā samudra ejatīti prāṇamevāsminnetaddadhātyevāyaṃ daśamāsyo 'srajjarāyuṇā saheti tadyathā daśamāsyo jarāyuṇā saha sraṃsetaivametadāha
tadāhuḥ
kathametaṃ garbhaṃ kuryādity aṅgādaṅgāddhaivāsyāvadyeyur yathaivetareṣāmavadānānām avadānaṃ tad u tathā na kuryād uta hyeṣo 'vikṛtāṅgo bhavatyadhastādeva grīvā apikṛtyaitasyāṃ sthālyāmetam medhaṃ ścotayeyuḥ sarvebhyo vā asyaiṣo 'ṅgebhyo medha ścotati tadasya sarveṣāmevāṅgānāmavattam bhavatyavadyanti vaśāyā avadānāni yathaiva teṣāmavadānam
tāni paśuśrapaṇe śrapayanti
tadevaitam medhaṃ śrapayanty uṣṇīṣeṇāveṣṭya garbham pārśvataḥ paśuśrapaṇasyopanidadhāti yadā śṛto bhavatyatha samudyāvadānānyevābhijuhoti naitam medham udvāsayanti paśuṃ tadevaitam medhamudvāsayanti
taṃ jaghanena cātvālamantareṇa yūpaṃ cāgniṃ ca haranti
dakṣiṇato nidhāya pratiprasthātāvadyatyatha srucor upastṛṇīte 'tha manotāyai haviṣo 'nuvāca āhāvadyanti vaśāyā avadānānāṃ yathaiva teṣāmavadānam
atha pracaraṇīti srugbhavati
tasyām pratiprasthātā medhāyopastṛṇīte dviravadyati sakṛdabhighārayati pratyanaktyavadāne athānuvāca āhāśrāvyāha preṣyeti vaṣaṭkṛte 'dhvaryurjuhoty adhvaryoranu homaṃ juhoti pratiprasthātā
yasyai te yajñiyo garbha iti
ayajñiyā vai garbhās tametadbrahmaṇaiva yajuṣā yajñiyaṃ karoti yasyai yonir hiraṇyayītyado vā etasyai yoniṃ vicchindanti yadado niṣkarṣanty amṛtamāyurhiraṇyaṃ tāmevāsyā etadamṛtāṃ yoniṃ karoty aṅgānyahrutā yasya tam mātrā samajīgamaṃ svāheti yadi pumānt syād yady u strī syād aṅgānyahrutā yasyai tāṃ mātrā samajīgamaṃ svāheti yadyvavijñāto garbho bhavati puṃskṛtyaiva juhuyāt pumāṃso hi garbhā aṅgānyahrutā yasya taṃ mātrā samajīgamaṃ svāhety ado vā etaṃ mātrā viṣvañcaṃ kurvanti yad ado niṣkarṣanti tam etad brahmaṇaiva yajuṣā samardhya madhyato yajñasya punarmātrā saṃgamayati
athādhvaryur vanaspatinā carati
vanaspatinādhvaryuścaritvā yānyupabhṛtyavadānāni bhavanti tāni samānayamāna āhāgnaye sviṣṭakṛte 'nubrūhīty atyākrāmati pratiprasthātā sa etaṃ sarvameva medhaṃ gṛhṇīte 'thopariṣṭād dvir ājyasyābhighārayaty āśrāvyāha preṣyeti vaṣaṭkṛte 'dhvaryurjuhoty adhvaryoranu homaṃ juhoti pratiprasthātā
purudasmo viṣurūpa induriti
bahudāna iti haitadyadāha purudasma iti viṣurūpa iti viṣurūpā iva hi garbhā indurantarmahimānamānañja dhīra ity antarhyeṣa mātaryakto bhavaty ekapadīṃ dvipadīṃ tripadīṃ catuṣpadīmaṣṭāpadīṃ bhuvanānu prathantāṃ svāheti prathayatyevainām etat subhūyo ha jayatyaṣṭāpadyeṣṭvā yad u cānaṣṭāpadyā
tadāhuḥ
kvaitaṃ garbhaṃ kuryāditi vṛkṣa evainam uddadhyur antarikṣāyatanā vai garbhā antarikṣamivaitadyadvṛkṣas tadenaṃ sva evāyatane pratiṣṭhāpayati tad u vā āhur ya enaṃ tatrānuvyāhared vṛkṣa enam mṛtam uddhāsyantīti tathā haiva syāt
apa evainamabhyavahareyuḥ
āpo vā asya sarvasya pratiṣṭhā tadenamapsveva pratiṣṭhāpayati tad u vā āhur ya enaṃ tatrānuvyāharedapsveva mariṣyatīti tathā haiva syāt
ākhūtkara evainamupakireyuḥ
iyaṃ vā asya sarvasya pratiṣṭhā tad enam asyāmeva pratiṣṭhāpayati tad u vā āhur ya enaṃ tatrānuvyāharet kṣipre 'smai mṛtāya śmaśānaṃ kariṣyantīti tathā haiva syāt
paśuśrapaṇa evainam marudbhyo juhuyāt
ahutādo vai devānām maruto viḍ ahutamivaitad yad aśṛto garbha āhavanīyād vā eṣa āhṛto bhavati paśuśrapaṇastathāha na bahirdhā yajñādbhavati na pratyakṣamivāhavanīye devānāṃ vai marutas tadenam marutsveva pratiṣṭhāpayati
sa hutvaiva samiṣṭayajūṃṣi
prathamāvaśānteṣv aṅgāreṣv etaṃ soṣṇīṣaṃ garbhamādatte taṃ prāṅ tiṣṭhañjuhoti mārutyarcā maruto yasya hi kṣaye pāthā divo vimahasaḥ sa sugopātamo jana iti na svāhākaroty ahutādo vai devānām maruto viḍ ahutamivaitad yad asvāhākṛtaṃ devānāṃ vai marutas tadenam marutsveva pratiṣṭhāpayati
athāṅgārairabhisamūhati
mahī dyauḥ pṛthivī ca na imaṃ yajñam mimikṣatām pipṛtāṃ no bharīmabhiriti
indro ha vai ṣoḍaśī
taṃ nu sakṛd indram bhūtāny atyaricyanta
prajā vai bhūtāni
tā hainena sadṛgbhavam ivāsuḥ
indro ha vā īkṣāṃcakre kathaṃ nv aham idaṃ sarvam atitiṣṭheyam arvāg eva mad idaṃ sarvaṃ syād iti
sa etaṃ graham apaśyat
tam agṛhṇīta
sa idaṃ sarvam evātyatiṣṭhad arvāg evāsmād idaṃ sarvam abhavat
sarvaṃ ha vā idam atitiṣṭhaty arvāg evāsmād idaṃ sarvam bhavati yasyaivaṃ viduṣa etaṃ grahaṃ gṛhṇanti
tasmād etad ṛṣiṇābhyanūktaṃ na te mahitvam anubhūd adha dyaur yad anyayā sphigyā kṣām avasthā iti
na ha vā asyāsau dyaur anyatarāṃ cana sphigīm anubabhūva
tathedaṃ sarvam evātyatiṣṭhad arvāg evāsmād idaṃ sarvam abhavat
sarvaṃ ha vā idam atitiṣṭhaty arvāg evāsmād idaṃ sarvam bhavati yasyaivaṃ viduṣa etaṃ grahaṃ gṛhṇanti
taṃ vai harivatyarcā gṛhṇāti harivatīṣu stuvate harivatīr anuśaṃsati
vīryaṃ vai hara indro 'surāṇāṃ sapatnānāṃ samavṛṅkta
tatho evaiṣa etad vīryaṃ haraḥ sapatnānāṃ saṃvṛṅkte
tasmāddharivatyarcā gṛhṇāti harivatīṣu stuvate harivatīr anuśaṃsati
taṃ vā anuṣṭubhā gṛhṇāti
gāyatraṃ vai prātaḥsavanaṃ traiṣṭubham mādhyandinaṃ savanaṃ jāgataṃ tṛtīyasavanam
athātiriktānuṣṭup
aty evainam etad recayati
tasmād anuṣṭubhā gṛhṇāti
taṃ vai catuḥsraktinā pātreṇa gṛhṇāti
trayo vā ime lokāḥ
tad imān eva lokāṃs tisṛbhiḥ sraktibhir āpnoti
aty evainaṃ caturthyā sraktyā recayati
tasmāccatuḥsraktinā pātreṇa gṛhṇāti
taṃ vai prātaḥsavane gṛhṇīyāt
āgrayaṇaṃ gṛhītvā sa prātaḥsavane gṛhīta aitasmāt kālād upaśete
tad enaṃ sarvāṇi savanāny atirecayati
mādhyandine vainaṃ savane gṛhṇīyāt
āgrayaṇaṃ gṛhītvā so eṣā mīmāṃsaiva
prātaḥsavana evainaṃ gṛhṇīyāt
āgrayaṇaṃ gṛhītvā sa prātaḥsavane gṛhīta aitasmāt kālād upaśete
athāto gṛhṇāty evātiṣṭha vṛtrahan rathaṃ yuktā te brahmaṇā harī arvācīnaṃ su te mano grāvā kṛṇotu vagnunā upayāmagṛhīto 'sīndrāya tvā ṣoḍaśina eṣa te yonir indrāya tvā ṣoḍaśina iti
anayā vā yukṣvā hi keśinā harī vṛṣaṇā kakṣyaprā athā na indra somapā girām upaśrutiṃ cara upayāmagṛhīto 'sīndrāya tvā ṣoḍaśina eṣa te yonir indrāya tvā ṣoḍaśina iti
athetya stotram upākaroti somo 'tyarecy upāvartadhvam iti
aty evainam etad recayati
taṃ vai purāstamayād upākaroti
astamite 'nuśaṃsati
tad enenāhorātre saṃdadhāti
tasmāt purāstamayād upākaroty astamite 'nuśaṃsati
sarve ha vai devā agre sadṛśā āsuḥ sarve puṇyāḥ
teṣāṃ sarveṣāṃ sadṛśānāṃ sarveṣāṃ puṇyānāṃ trayo 'kāmayantātiṣṭhāvānaḥ syāmety agnir indraḥ sūryaḥ
te 'rcantaḥ śrāmyantaś ceruḥ
ta etān atigrāhyān dadṛśuḥ
tān atyagṛhṇata
tad yad enān atyagṛhṇata tasmād atigrāhyā nāma
te 'tiṣṭhāvāno 'bhavan yathaita etad atiṣṭheva
atiṣṭheva ha vai bhavati yasyaivaṃ viduṣa etān grahān gṛhṇanti
no ha vā idam agre 'gnau varca āsa yad idam asmin varcaḥ
so 'kāmayatedam mayi varcaḥ syād iti
sa etaṃ graham apaśyat
tam agṛhṇīta
tato 'sminn etad varca āsa
no ha vā idamagra indra oja āsa yad idam asminn ojaḥ
so 'kāmayatedam mayy ojaḥ syād iti
sa etaṃ graham apaśyat
tam agṛhṇīta
tato 'sminn etad oja āsa
no ha vā idam agre sūrye bhrāja āsa yad idam asmin bhrājaḥ
so 'kāmayatedam mayi bhrājaḥ syād iti
sa etaṃ graham apaśyat
tam agṛhṇīta
tato 'sminn etad bhrāja āsa
etāni ha vai tejāṃsy etāni vīryāṇy ātman dhatte yasyaivaṃ viduṣa etān grahān gṛhṇanti
tān vai prātaḥsavane gṛhṇīyād āgrayaṇaṃ gṛhītvā
ātmā vā āgrayaṇaḥ
bahu vā idam ātmana ekaikam atiriktaṃ klomahṛdayaṃ tvad yat tvat
mādhyandine vainānt savane gṛhṇīyād ukthyaṃ gṛhītvopākariṣyan vā pūtabhṛtaḥ
ayaṃ ha vā asyaiṣo 'nirukta ātmā yad ukthyaḥ
so eṣā mīmāṃsaiva
prātaḥsavana evainān gṛhṇīyād āgrayaṇaṃ gṛhītvā
te māhendrasyaivānu homaṃ hūyante
eṣa vā indrasya niṣkevalyo graho yan māhendraḥ
apy asyaitan niṣkevalyam eva stotraṃ niṣkevalyaṃ śastram
indro vai yajamānaḥ
yajamānasya vā ete kāmāya gṛhyante
tasmān māhendrasyaivānu homaṃ hūyante
athāto gṛhṇāty evāgne pavasva svapā asme varcaḥ suvīryam dadhad rayim mayi poṣam
upayāmagṛhīto 'sy agnaye tvā varcase
eṣa te yonir agnaye tvā varcase
uttiṣṭhann ojasā saha pītvī śipre avepayaḥ somam indra camūsutam
upayāmagṛhīto 'sīndrāya tvaujase
eṣa te yonir indrāya tvaujase
adṛśram asya ketavo vi raśmayo janāṁ anu bhrājanto agnayo yathā
upayāmagṛhīto 'si sūryāya tvā bhrājāya
eṣa te yoniḥ sūryāya tvā bhrājāyeti
teṣām bhakṣaḥ agne varcasvin varcasvāṃs tvaṃ deveṣv asi varcasvān ahaṃ manuṣyeṣu bhūyāsam
indraujiṣṭhaujiṣṭhas tvaṃ deveṣv asy ojiṣṭho 'haṃ manuṣyeṣu bhūyāsam
sūrya bhrājiṣṭha bhrājiṣṭhas tvaṃ deveṣv asi bhrājiṣṭho 'haṃ manuṣyeṣu bhūyāsam iti
etāni ha vai bhrājāṃsy etāni vīryāṇy ātman dhatte yasyaivaṃ viduṣa etān grahān gṛhṇanti
tān vai pṛṣṭhye ṣaḍahe gṛhṇīyāt pūrve tryaha āgneyam eva prathame 'hann aindraṃ dvitīye sauryaṃ tṛtīye
evam evānvaham
tān u haika uttare tryahe gṛhṇanti
tad u tathā na kuryāt
pūrva evaināṃs tryahe gṛhṇīyāt
yady uttare tryahe grahīṣyant syāt pūrva evaināṃs tryahe gṛhītvāthottare tryahe gṛhṇīyāt
evam eva yathāpūrvaṃ viśvajiti sarvapṛṣṭha ekāha eva gṛhyante
eṣa vai prajāpatiḥ ya eṣa yajñas tāyate yasmād imāḥ prajāḥ prajātāḥ
etam v evāpy etarhy anu prajāyante
upāṃśupātram evānv ajāḥ prajāyante
tad vai tat punar yajñe prayujyate
tasmād imāḥ prajāḥ punar abhyāvartam prajāyante
antaryāmapātram evānv avayaḥ prajāyante
tad vai tat punar yajñe prayujyate
tasmād imāḥ prajāḥ punar abhyāvartam prajāyante
atha yad etayor ubhayoḥ saha sator upāṃśuṃ pūrvaṃ juhoti tasmād u saha sato 'jāvikasyobhayasyaivājāḥ pūrvā yanty anūcyo 'vayaḥ
atha yad upāṃśuṃ hutvordhvam unmārṣṭi tasmād imā ajā arā ḍītarā ākramamāṇā iva yanti
atha yad antaryāmaṃ hutvāvāñcam avamārṣṭi tasmād imā avayo 'vācīnaśīrṣṇyaḥ khanantya iva yanti
etā vai prajāpateḥ pratyakṣatamāṃ yad ajāvayaḥ
tasmād etās triḥ saṃvatsarasya vijāyamānā dvau trīniti janayanti
śukrapātram evānu manuṣyāḥ prajāyante
tad vai tat punar yajñe prayujyate
tasmād imāḥ prajāḥ punar abhyāvartam prajāyante
eṣa vai śukro ya eṣa tapati
eṣa u evendraḥ
puruṣo vai paśūnām aindraḥ
tasmāt paśūnām īṣṭe
ṛtupātram evānv ekaśapham prajāyate
tad vai tat punar yajñe prayujyate
tasmād imāḥ prajāḥ punar abhyāvartam prajāyante
itīva vā ṛtupātram
itīvaikaśaphasya śiraḥ
āgrayaṇapātram ukthyapātram ādityapātram etāny evānu gāvaḥ prajāyante
tāni vai tāni punar yajñe prayujyante
tasmād imāḥ prajāḥ punar abhyāvartam prajāyante
atha yad ajāḥ kaniṣṭhāni pātrāṇy anu prajāyante tasmād etās triḥ saṃvatsarasya vijāyamānā dvau trīniti janayantyaḥ kaniṣṭhāḥ
kaniṣṭhāni hi pātrāṇy anu prajāyante
atha yad gāvo bhūyiṣṭhāni pātrāṇy anu prajāyante tasmād etāḥ sakṛt saṃvatsarasya vijāyamānā ekaikaṃ janayantyo bhūyiṣṭhāḥ
bhūyiṣṭhāni hi pātrāṇy anu prajāyante
atha droṇakalaśe 'ntato hāriyojanaṃ grahaṃ gṛhṇāti
prajāpatir vai droṇakalaśaḥ
sa imāḥ prajā upāvartate
tā avati
tā abhijighrati
etad vā enā bhavati yad enāḥ prajanayati
pañca ha tv eva tāni pātrāṇi yānīmāḥ prajā anu prajāyante
samānam upāṃśvantaryāmayoḥ śukrapātram ṛtupātram āgrayaṇapātram ukthyapātram
pañca vā ṛtavaḥ saṃvatsarasya
saṃvatsaraḥ prajāpatiḥ
prajāpatir yajñaḥ
yady u ṣaḍ evartavaḥ saṃvatsarasyety ādityapātram evaiteṣāṃ ṣaṣṭham
ekaṃ ha tv eva tat pātraṃ yad imāḥ prajā anu prajāyanta upāṃśupātram eva
prāṇo hy upāṃśuḥ
prāṇo hi prajāpatiḥ
prajāpatiṃ hy evedaṃ sarvam anu
eṣa vai prajāpatir ya eṣa yajñas tāyate yasmād imāḥ prajāḥ prajātāḥ
etam v evāpy etarhy anu prajāyante
sa āśvinaṃ grahaṃ gṛhītvāvakāśān avakāśayati
sa upāṃśum eva prathamam avakāśayati prāṇāya me varcodā varcase pavasveti
athopāṃśusavanaṃ vyānāya me varcodā varcase pavasveti
athāntaryāmam udānāya me varcodā varcase pavasveti
athaindravāyavaṃ vāce me varcodā varcase pavasveti
atha maitrāvaruṇaṃ kratūdakṣābhyām me varcodā varcase pavasveti
athāśvinaṃ śrotrāya me varcodā varcase pavasveti
atha śukrāmanthinau cakṣurbhyām me varcodasau varcase pavethām iti
athāgrayaṇam ātmane me varcodā varcase pavasveti
athokthyam ojase me varcodā varcase pavasveti
atha dhruvam āyuṣe me varcodā varcase pavasveti
athāmbhṛṇau viśvābhyo me prajābhyo varcodasau varcase pavethām iti
vaiśvadevau vā ambhṛṇau
ato hi devebhya unnayanty ato manuṣyebhyo 'taḥ pitṛbhyaḥ
tasmād vaiśvadevāv ambhṛṇau
atha droṇakalaśaṃ ko 'si katamo 'sīti
prajāpatir vai kaḥ
kasyāsi ko nāmāsīti
prajāpatir vai ko nāma
yasya te nāmāmanmahīti manute hy asya nāma
yaṃ tvā somenātītṛpāmeti tarpayati hy enaṃ somena
sa āśvinaṃ grahaṃ gṛhītvānvaṅgam āśiṣam āśāste suprajāḥ prajābhiḥ syām iti
tat prajām āśāste
suvīro vīrair iti tad vīrān āśāste
supoṣaḥ poṣair iti tat puṣṭim āśāste
tān vai na sarvam ivāvakāśayet
yo nv eva jñātas tam avakāśayed yo vāsya priyaḥ syād yo vānūcānaḥ
anūktenainān prāpnuyāt
sa āśvinaṃ grahaṃ gṛhītvā kṛtsnaṃ yajñaṃ janayati
taṃ kṛtsnaṃ yajñaṃ janayitvā tam ātman dhatte tam ātman kurute
tā vā etāś catustriṃśad vyāhṛtayo bhavanti prāyaścittayo nāma
eṣa vai prajāpatir ya eṣa yajñas tāyate yasmād imāḥ prajāḥ prajātāḥ
etam v evāpy etarhy anu prajāyante
aṣṭau vasava ekādaśa rudrā dvādaśādityā ime eva dyāvāpṛthivī trayastriṃśyau
trayastriṃśad vai devāḥ
prajāpatiś catustriṃśaḥ
tad enam prajāpatiṃ karoti
etad vā asti
etaddhy amṛtam
yaddhy amṛtaṃ taddhyasti
etad u tad yan martyaṃ sa eṣa prajāpatiḥ
sarvaṃ vai prajāpatiḥ
tad enam prajāpatiṃ karoti
tasmād etāś catustriṃśad vyāhṛtayo bhavanti prāyaścittayo nāma
tā haike yajñatanva ity ācakṣate
yajñasya ha tv evaitāni parvāṇi
sa eṣa yajñas tāyamāna etā eva devatā bhavann eti
sa yadi gharmadughā hvaled anyām upasaṃkrāmeyuḥ
sa yasyām evainaṃ velāyām purā pinvayanti tad vaivainām udīcīṃ sthāpayed agreṇa vā śālām prācīm
tad ye ete abhitaḥ pucchakāṇḍaṃ śikhaṇḍāsthe ucchayāte tayor yad dakṣiṇaṃ tasminn etāś catustriṃśatam ājyāhutīr juhoti
etāvān vai sarvo yajño yāvatya etāś catustriṃśad vyāhṛtayo bhavanti
tad asyāṃ kṛtsnam eva sarvaṃ yajñaṃ dadhāti
eṣā hy ato gharmam pinvate
eṣo tatra prāyaścittiḥ kriyate
atha yad yajñasya hvalet tat samanvīkṣya juhuyād dīkṣopasatsv āhavanīye prasuta āgnīdhre
vi vā etad yajñasya parva sraṃsate yaddhvalati
sā yaiva tarhi tatra devatā bhavati tayaivaitad bhiṣajyati tayā saṃdadhāti
atha yadi skandet tad adbhir upaninayet
adbhir vā idaṃ sarvam āptaṃ sarvasyaivāptyai vaiṣṇavavāruṇyarcā
yad vā idaṃ kiṃ cārcchati varuṇa evedaṃ sarvam ārpayati
yayor ojasā skabhitā rajāṃsi vīryebhir vīratamā śaviṣṭhā yā patyete apratītā sahobhir viṣṇū agan varuṇā pūrvahūtāv iti
yajño vai viṣṇuḥ
tasyaitad ārcchati
varuṇo vā ārpayitā
tad yasyāś caivaitad devatāyā ārcchati yo ca devatārpayati tābhyām avaitad ubhābhyām bhiṣajyaty ubhābhyāṃ saṃdadhāti
atho abhy eva mṛśed devān divam agan yajñas tato mā draviṇam aṣṭu manuṣyān antarikṣam agan yajñas tato mā draviṇam aṣṭu pitṝn pṛthivīm agan yajñas tato mā draviṇam aṣṭu
yaṃ kaṃ ca lokam agan yajñas tato me bhadram abhūd ity evaitad āha
taddha smaitad āruṇir āha kiṃ sa yajeta yo yajñasya vyṛddhyā pāpīyān manyeta
yajñasya vā ahaṃ vyṛddhyā śreyān bhavāmīti
etaddha sma sa tad abhyāha yad etā āśiṣa upagacchati
tad yatraitat trirātre sahasraṃ dadāti tad eṣā sāhasrī kriyate
sa prathame 'haṃs trīṇi ca śatāni nayati trayastriṃśatam ca
evam eva dvitīye 'haṃs trīṇi caiva śatāni nayati trayastriṃśataṃ ca
evam eva tṛtīye 'haṃs trīṇi caiva śatāni nayati trayastriṃśataṃ ca
athaiṣā sāhasry atiricyate
sā vai trirūpā syād ity āhuḥ
etaddhy asyai rūpatamam iveti
rohiṇī ha tv evopadhvastā syāt
etaddhaivāsyai rūpatamam iva
sā syād apravītā
vāg vā eṣā nidānena yat sāhasrī
ayātayāmnī vā iyaṃ vāk
ayātayāmny apravītā
tasmād apravītā syāt
tām prathame 'han nayet
vāg vā eṣā nidānena yat sāhasrī
tasyā etat sahasraṃ vācaḥ prajātam
pūrvā haiṣaiti paścād enām prajātam anveti
uttame vainām ahan nayet
pūrvam ahāsyai prajātam eti paścād eṣānveti
so eṣā mīmāṃsaiva
uttama evainām ahan nayet
pūrvam ahāsyai prajātam eti paścād eṣānveti
tām uttareṇa havirdhāne dakṣiṇenāgnīdhraṃ droṇakalaśam avaghrāpayati
yajño vai droṇakalaśaḥ
yajñam evainām etad darśayati
ājighra kalaśam mahy ā tvā viśantv indava iti
riricāna iva vā eṣa bhavati yaḥ sahasraṃ dadāti
tam evaitad riricānam punar āpyāyayati yad āhājighra kalaśam mahy ā tvā viśantv indava iti
punar ūrjā nivartasveti
tad v eva riricānam punar āpyāyayati yad āha punar ūrjā nivartasveti
sā naḥ sahasraṃ dhukṣveti
tat sahasreṇa riricānam punar āpyāyayati yad āha sā naḥ sahasraṃ dhukṣveti
urudhārā payasvatī punar māviśatād rayir iti
tad v eva riricānam punar āpyāyayati yad āha punar māviśatād rayir iti
atha dakṣiṇe karṇa ājapatīḍe rante havye kāmye candre jyote 'diti sarasvati mahi viśruti etā te aghnye nāmāni devebhyo mā sukṛtam brūtād iti
vocer iti vā
etāni ha vā asyai devatrā nāmāni
sā yāni te devatrā nāmāni tair mā devebhyaḥ sukṛtam brūtād ity evaitad āha
tām avārjanti
sā yady apuruṣābhivītā prācīyāt tatra vidyād arātsīd ayaṃ yajamānaḥ kalyāṇaṃ lokam ajaiṣīd iti
yady udīcīyācchreyān asmiṃl loke yajamāno bhaviṣyatīti vidyāt
yadi pratīcīyād ibhyatilvila iva dhānyatilvilo bhaviṣyatīti vidyāt
yadi dakṣiṇeyāt kṣipre 'smāl lokād yajamānaḥ praiṣyatīti vidyāt
etāni vijñānāni
tad yā etās tisras tisras triṃśaty adhi bhavanti tāsv etām upasamākurvanti
vi vā etāṃ virājaṃ vṛhanti yāṃ vyākurvanti
vicchinno eṣā virāḍ yā vivṛḍhā
daśākṣarā vai virāṭ
tat kṛtsnāṃ virājaṃ saṃdadhāti
tāṃ hotre dadyāt
hotā hi sāhasraḥ
tasmāt tāṃ hotre dadyāt
dvau vonnetārau kurvīta
tayor yataro nāśrāvayet tasmā enāṃ dadyāt
vyṛddho vā eṣa unnetā ya ṛtvik san nāśrāvayati
vyṛddho eṣā virāḍ yā vivṛḍhā
tad vyṛddha evaitad vyṛddhaṃ dadhāti
tad āhur na sahasre 'dhi kiṃ cana dadyāt
sahasreṇa hy eva sarvān kāmān āpnotīti
tad u hovācāsuriḥ kāmam eva dadyāt
sahasreṇāha sarvān kāmān āpnoti
kāmeno asyetarad dattam bhavatīti
atha yadi rathaṃ vā yuktaṃ dāsyant syāt yad vā vaśāyai vā vapāyāṃ hutāyāṃ dadyād udavasānīyāyāṃ veṣṭau
sa vai dakṣiṇā nayan anyūnā daśato nayet
yasmā ekāṃ dāsyant syād daśabhyas tebhyo daśatam upāvartayet
yasmai dve dāsyant syāt pañcabhyas tebhyo daśatam upāvartayet
yasmai tisro dāsyant syāt tribhyas tebhyo daśatam upāvartayet
yasmai pañca dāsyant syād dvābhyāṃ tābhyāṃ daśatam upāvartayet
evam ā śatāt
tatho hāsyaiṣānyūnā virāḍ amuṣmiṃl loke kāmadughā bhavati
tad yatraitad dvādaśāhena vyūḍhachandasā yajate tad grahān vyūhati
vyūhata udgātā ca hotā ca chandāṃsi
sa eṣa prajñāta eva pūrvas tryaho bhavati samūḍhachandāḥ
tad aindravāyavāgrān gṛhṇāti
atha caturthe 'han vyūhati grahān vyūhanti chandāṃsi
tad āgrayaṇāgrān gṛhṇāti
prājāpatyaṃ vā etac caturtham ahar bhavati
ātmā vā āgrayaṇaḥ
ātmā vai prajāpatiḥ
tasmād āgrayaṇāgrān gṛhṇāti
taṃ gṛhītvā na sādayati
prāṇā vai grahāḥ
net prāṇān mohayānīti
mohayeddha prāṇān yat sādayet
taṃ dhārayanta evopāsate
atha grahān gṛhṇāti
atha yadā grahān gṛhṇāty atha yatraivaitasya kālas tad enaṃ hiṃkṛtya sādayati
athaitat prajñātam eva pañcamam ahar bhavati
tad aindravāyavāgrān gṛhṇāti
atha ṣaṣṭhe 'han vyūhati grahān vyūhanti chandāṃsi
tacchukrāgrān gṛhṇāti
aindraṃ vā etat ṣaṣṭham ahar bhavati
eṣa vai śukro ya eṣa tapati
eṣa u evendraḥ
tasmācchukrāgrān gṛhṇāti
taṃ gṛhītvā na sādayati
prāṇā vai grahāḥ
net prāṇān mohayānīti
mohayeddha prāṇān yat sādayet
taṃ dhārayanta evopāsate
atha grahān gṛhṇāti
atha yadā grahān gṛhṇāty atha yatraivaitasya kālas tad enaṃ sādayati
atha saptame 'han vyūhati grahān vyūhanti chandāṃsi
tacchukrāgrān gṛhṇāti
bārhataṃ vā etat saptamam ahar bhavati
eṣa vai śukro ya eṣa tapati
eṣa u eva bṛhan
tasmācchukrāgrān gṛhṇāti
taṃ gṛhītvā na sādayati
prāṇā vai grahāḥ
net prāṇān mohayānīti
mohayeddha prāṇān yat sādayet
taṃ dhārayanta evopāsate
atha grahān gṛhṇāti
atha yadā grahān gṛhṇāty atha yatraivaitasya kālas tad enaṃ sādayati
athaitat prajñātam evāṣṭamam ahar bhavati
tad aindravāyavāgrān gṛhṇāti
atha navame 'han vyūhati grahān vyūhanti chandāṃsi
tad āgrayaṇāgrān gṛhṇāti
jāgataṃ vā etan navamam ahar bhavati
ātmā vā āgrayaṇaḥ
sarvaṃ vā idam ātmā jagat
tasmād āgrayaṇāgrān gṛhṇāti
taṃ gṛhītvā na sādayati
prāṇā vai grahāḥ
net prāṇān mohayānīti
mohayeddha prāṇān yat sādayet
taṃ dhārayanta evopāsate
atha grahān gṛhṇāti
atha yadā grahān gṛhṇāty atha yatraivaitasya kālas tad enaṃ hiṃkṛtya sādayati
tad āhur na vyūhed grahān
prāṇā vai grahāḥ
net prāṇān mohayānīti
mohayeddha prāṇān yad vyūhet
tasmān na vyūhet
tad u vyūhed eva
aṅgāni vai grahāḥ
kāmaṃ vā imāny aṅgāni vyatyāsaṃ śete
tasmād u vyūhed eva
tad u naiva vyūhet
prāṇā vai grahāḥ
net prāṇān mohayānīti
mohayeddha prāṇān yad vyūhet
tasmān na vyūhet
kiṃ nu tatrādhvaryor yad udgātā ca hotā ca chandāṃsi vyūhataḥ
etad vā adhvaryur vyūhati grahān yad aindravāyavāgrān prātaḥsavane gṛhṇāti śukrāgrān mādhyandine savana āgrayaṇāgrāṃs tṛtīyasavane
yadi somam apahareyuḥ vidhāvatecchateti brūyāt
sa yadi vindanti kim ādriyeran
yady u na vindanti tatra prāyaścittiḥ kriyate
dvayāni vai phālgunāni lohitapuṣpāṇi cāruṇapuṣpāṇi ca
sa yāny aruṇapuṣpāṇi phālgunāni tāny abhiṣuṇuyāt
eṣa vai somasya nyaṅgo yad aruṇapuṣpāṇi phālgunāni
tasmād aruṇapuṣpāṇy abhiṣuṇuyāt
yady aruṇapuṣpāṇi na vindeyuḥ śyenahṛtam abhiṣuṇuyāt
yatra vai gāyatrī somam acchāpatat tasyā āharantyai somasyāṃśur apatat
tacchyenahṛtam abhavat
tasmācchyenahṛtam abhiṣuṇuyāt
yadi śyenahṛtaṃ na vindeyur ādārān abhiṣuṇuyāt
yatra vai yajñasya śiro 'cchidyata tasya yo raso vyapruṣyat tata ādārāḥ samabhavan
tasmād ādārān abhiṣuṇuyāt
yady ādārān na vindeyur aruṇadūrvā abhiṣuṇuyāt
eṣa vai somasya nyaṅgo yad aruṇadūrvāḥ
tasmād aruṇadūrvā abhiṣuṇuyāt
yady aruṇadūrvā na vindeyur api yān eva kāṃś ca haritān kuśān abhiṣuṇuyāt
tatrāpyekām eva gāṃ dadyāt
athāvabhṛthād evodetya punar dīkṣeta
punaryajño hyeva tatra prāyaścittiḥ
iti nu somāpahṛtānām
atha kalaśadirām
yadi kalaśo dīryetānulipsadhvam iti brūyāt
sa yady anulabheran prasṛtamātraṃ vāñjalimātraṃ vā tad anyair ekadhanair abhyunnīya yathāprabhāvam pracareyuḥ
yady u nānulabherann āgrayaṇasyaiva praskandyānyair ekadhanair abhyunnīya yathāprabhāvam pracareyuḥ
sa yady anītāsu dakṣiṇāsu kalaśo dīryeta tatrāpyekām eva gāṃ dadyāt
athāvabhṛthād evodetya punar dīkṣeta
punaryajño hy eva tatra prāyaścittiḥ
iti nu kalaśadirām
atha somātiriktānām
yady agniṣṭomam atiricyeta pūtabhṛta evokthyaṃ gṛhṇīyāt
yady ukthyam atiricyeta ṣoḍaśinam upeyuḥ
yadi ṣoḍaśinam atiricyeta rātrim upeyuḥ
yadi rātrim atiricyetāhar upeyuḥ
net tv evātīreko 'sti
prajāpatir vā eṣa yad aṃśuḥ
so 'syaiṣa ātmaiva
ātmā hy ayaṃ prajāpatiḥ
tad asyaitam ātmānaṃ kurvanti yatraitaṃ gṛhṇanti
tasminn etān prāṇān dadhāti yathā yathaite prāṇā grahā vyākhyāyante
sa ha sarvatanūr eva yajamāno 'muṣmiṃl loke sambhavati
tad ārambhaṇavad yatraitaṃ gṛhṇanti
athaitad anārambhaṇam iva yatraitaṃ na gṛhṇanti
tasmād vā aṃśuṃ gṛhṇāti
taṃ vā audumbareṇa pātreṇa gṛhṇāti
prajāpatir vā eṣa
prājāpatya udumbaraḥ
tasmād audumbareṇa pātreṇa gṛhṇāti
taṃ vai catuḥsraktinā pātreṇa gṛhṇāti
trayo vā ime lokāḥ
tad imān eva lokāṃs tisṛbhir āpnoti
prajāpatir vā atīmāṃl lokāṃś caturthaḥ
tat prajāpatim eva caturthyāpnoti
tasmāc catuḥsraktinā pātreṇa gṛhṇāti
sa vai tūṣṇīm eva grāvāṇam ādatte
tūṣṇīm aṃśūn nivapati
tūṣṇīm apa upasṛjati
tūṣṇīm udyatya sakṛd abhiṣuṇoti
tūṣṇīm enam anavānañ juhoti
tad enam prajāpatiṃ karoti
athāsyāṃ hiraṇyam baddham bhavati
tad upajighrati
sa yad evātra kṣaṇute vā vi vā liśate 'mṛtam āyur hiraṇyaṃ tad amṛtam āyur ātman dhatte
tad u hovāca rāma aupatasviniḥ
kāmam eva prāṇyāt
kāmam udanyāt
yad vai tūṣṇīṃ juhoti tad evainam prajāpatiṃ karotīti
athāsyāṃ hiraṇyam baddham bhavati
tad upajighrati
sa yad evātra kṣaṇute vā vi vā liśate 'mṛtam āyur hiraṇyaṃ tad amṛtam āyur ātman dhatte
tad u hovāca buḍila āśvatarāśviḥ
udyatyaiva gṛhṇīyāt
nābhiṣuṇuyāt
abhiṣuṇvanti vā anyābhyo devatābhyaḥ
tad anyathā tataḥ karoti yatho cānyābhyo devatābhyaḥ
atha yad udyacchati tad evāsyābhiṣutam bhavatīti
tad u hovāca yājñavalkyaḥ
abhy eva ṣuṇuyāt
na soma indram asuto mamāda nābrahmāṇo maghavānaṃ sutāsa ity ṛṣiṇābhyanūktam
na vā anyasyai kasyai cana devatāyai sakṛd abhiṣuṇoti
tad anyathā tataḥ karoti yatho cānyābhyo devatābhyaḥ
tasmād abhy eva ṣuṇuyād iti
tasya dvādaśa prathamagarbhāḥ paṣṭhauhyo dakṣiṇāḥ
dvādaśa vai māsāḥ saṃvatsarasya
saṃvatsaraḥ prajāpatiḥ
prajāpatir aṃśuḥ
tad enam prajāpatiṃ karoti
tāsāṃ dvādaśa garbhāḥ
tāś caturviṃśatiḥ
caturviṃśatir vai saṃvatsarasyārdhamāsāḥ
saṃvatsaraḥ prajāpatiḥ
prajāpatir aṃśuḥ
tad enam prajāpatiṃ karoti
tad u ha kaukūstaḥ caturviṃśatim evaitāḥ prathamagarbhāḥ paṣṭhauhīr dakṣiṇā dadāv ṛṣabham pañcaviṃśaṃ hiraṇyam
etad u ha sa dadau
sa vā eṣa na sarvasyeva grahītavyaḥ
ātmā hyasyaiṣa
yo nv eva jñātas tasya grahītavyo yo vāsya priyaḥ syād yo vānūcāno 'nūktenainam prāpnuyāt
sahasre grahītavyaḥ
sarvaṃ vai sahasram
sarvam eṣa
sarvavedase grahītavyaḥ
sarvaṃ vai sarvavedasam
sarvam eṣa
viśvajiti sarvapṛṣṭhe grahītavyaḥ
sarvaṃ vai viśvajit sarvapṛṣṭhaḥ
sarvam eṣa
vājapeye rājasūye grahītavyaḥ
sarvaṃ hi tat
sattre grahītavyaḥ
sarvaṃ vai sattram
sarvam eṣa
etāni grahaṇāni
etaṃ vā ete gacchanti ṣaḍbhir māsair ya eṣa tapati ye saṃvatsaram āsate
tad ucyata eva sāmato yathaitasya rūpaṃ kriyata ucyata ṛktaḥ
athaitad eva yajuṣṭaḥ puraścaraṇato yad etaṃ gṛhṇanty eteno evainaṃ gacchanti
athāto gṛhṇāty evod u tyaṃ jātavedasaṃ devaṃ vahanti ketavaḥ dṛśe viśvāya sūryam upayāmagṛhīto 'si sūryāya tvā bhrājāyaiṣa te yoniḥ sūryāya tvā bhrājāyeti
athātaḥ paśvayanasyaiva
paśvekādaśinyaiveyāt
sa āgneyam prathamaṃ paśum ālabhate 'tha vāruṇam atha punar āgneyam
evam evaitayā paśvekādaśinyeyāt
atho apy aindrāgnam evāhar ahaḥ paśum ālabheta
agnir vai sarvā devatāḥ
agnau hi sarvābhyo devatābhyo juhvati
indro vai yajñasya devatā
tat sarvāś caivaitad devatā nāparādhnoti yo ca yajñasya devatā tāṃ nāparādhnoti
athāta stomāyanasyaiva
āgneyam agniṣṭoma ālabheta
taddhi saloma yad āgneyam agniṣṭoma ālabheta
yady ukthyaḥ syād aindrāgnaṃ dvitīyam ālabheta
aindrāgnāni hy ukthāni
yadi ṣoḍaśī syād aindraṃ tṛtīyam ālabheta
indro hi ṣoḍaśī
yady atirātraḥ syāt sārasvataṃ caturtham ālabheta
vāg vai sarasvatī
yoṣā vai vāk
yoṣā rātriḥ
tad yathāyathaṃ yajñakratūn vyāvartayati
etāni trīṇy ayanāni
teṣāṃ yatamat kāmayeta teneyāt
dvā upālambhyau paśū
sauryaṃ dvitīyam paśumālabhate vaiṣuvate 'han prājāpatyam mahāvrate
athāto mahāvratīyasyaiva
prajāpater ha vai prajāḥ sasṛjānasya parvāṇi visasraṃsuḥ
sa visrastaiḥ parvabhir na śaśāka saṃhātum
tato devā arcantaḥ śrāmyantaś ceruḥ
ta etaṃ mahāvratīyaṃ dadṛśuḥ
tam asmā agṛhṇan
tenāsya parvāṇi samadadhuḥ
sa saṃhitaiḥ parvabhir idam annādyam abhyuttasthau yad idam prajāpater annādyam
yad vai manuṣyāṇām aśanaṃ tad devānāṃ vratam
mahad vā idaṃ vratam abhūd yenāyaṃ samahāsteti
tasmān mahāvratīyo nāma
evaṃ vā ete bhavanti ye saṃvatsaram āsate yathaiva tat prajāpatiḥ prajāḥ sasṛjāna āsīt
sa yathaiva tat prajāpatiḥ saṃvatsare 'nnādyam abhyudatiṣṭhad evam evaita etat saṃvatsare 'nnādyam abhyuttiṣṭhanti yeṣām evaṃ viduṣām etaṃ grahaṃ gṛhṇanti
taṃ vā indrāyaiva vimṛdhe gṛhṇīyāt
sarvā vai teṣām mṛdho hatā bhavanti sarvaṃ jitaṃ ye saṃvatsaram āsate
tasmād vimṛdhe
vi na indra mṛdho jahi nīcā yaccha pṛtanyataḥ
yo asmān abhidāsaty adharaṃ gamayā tamaḥ
upayāmagṛhīto 'sīndrāya tvā vimṛdha eṣa te yonir indrāya tvā vimṛdha iti
atho viśvakarmaṇe
viśvaṃ vai teṣāṃ karma kṛtaṃ sarvaṃ jitam bhavati ye saṃvatsaram āsate
tasmād viśvakarmaṇe
vācaspatim viśvakarmāṇam ūtaye manojuvaṃ vāje adyā huvema
sa no viśvāni havanāni joṣad viśvaśambhūr avase sādhukarmā
upayāmagṛhīto 'sīndrāya tvā viśvakarmaṇa eṣa te yonir indrāya tvā viśvakarmaṇa iti
yady u aindrīṃ vaiśvakarmaṇīṃ vidyāt tathaiva gṛhṇīyāt
viśvakarman haviṣā vardhanena trātāram indram akṛṇor avadhyam
tasmai viśaḥ samanamanta pūrvīr ayam ugro vihavyo yathāsat
upayāmagṛhīto 'sīndrāya tvā viśvakarmaṇa eṣa te yonir indrāya tvā viśvakarmaṇa iti
eṣa vai graho ya eṣa tapati yenemāḥ sarvāḥ prajā gṛhītāḥ
tasmād āhur grahān gṛhṇīma iti
caranti grahagṛhītāḥ santa iti
vāg eva grahaḥ
vācā hīdaṃ sarvaṃ gṛhītam
kim u tad yad vāg grahaḥ
nāmaiva grahaḥ
nāmnā hīdaṃ sarvaṃ gṛhītam
kim u tad yan nāma grahaḥ
bahūnāṃ vai nāmāni vidma
atha nas tena te na gṛhītā bhavanti
annam eva grahaḥ
annena hīdaṃ sarvaṃ gṛhītam
tasmād yāvanto no 'śanam aśnanti te naḥ sarve gṛhītā bhavanti
eṣaiva sthitiḥ
sa ya eṣa somagraho 'nnaṃ vā eṣa
sa yasyai devatāyā etaṃ graham gṛhṇāti sāsmai devataitena graheṇa gṛhītā taṃ kāmaṃ samardhayati yatkāmyā gṛhṇāti
sa udyantaṃ vādityam upatiṣṭhate 'staṃ yantaṃ vā
graho 'sy amum anayārtyā gṛhāṇāsāv ado mā prāpad iti yaṃ dviṣyād asāv asmai kāmo mā samardhīti vā
na haivāsmai sa kāmaḥ samṛdhyate yasmā evam upatiṣṭhate
devā ha vai yajñaṃ tanvānās te 'surarakṣasebhya āsaṅgād bibhayāṃcakruḥ
te hocuḥ ko no dakṣiṇata āsiṣyate
athābhaye 'nāṣṭra uttarato yajñam upacariṣyāma iti
te hocur ya eva no vīryavattamaḥ sa dakṣiṇata āstām
athābhaye 'nāṣṭra uttarato yajñam upacariṣyāma iti
te hocur indro vai no vīryavattamaḥ
indro dakṣiṇata āstām
athābhaye 'nāṣṭra uttarato yajñam upacariṣyāma iti
te hendram ūcus tvaṃ vai no vīryavattamo 'si
tvaṃ dakṣiṇata āsva
athābhaye 'nāṣṭra uttarato yajñam upacariṣyāma iti
sa hovāca kim me tataḥ syād iti
brāhmaṇācchaṃsyā te brahmasāma ta iti
tasmād brāhmaṇācchaṃsinam pravṛṇīta indro brahmā brāhmaṇād iti
indrasya hy eṣā
sa indro dakṣiṇata āsta
athābhaye 'nāṣṭra uttarato yajñam upācaran
tasmād ya eva vīryavattamaḥ syāt sa dakṣiṇata āsīta
athābhaye 'nāṣṭra uttarato yajñam upacareyuḥ
yo vai brāhmaṇānām anūcānatamaḥ sa eṣāṃ vīryavattamaḥ
atha yad idaṃ ya eva kaś ca brahmā bhavati kuvit tūṣṇīm āsta iti tasmād ya eva vīryavattamaḥ syāt sa dakṣiṇata āsīta
athābhaye 'nāṣṭra uttarato yajñam upacareyuḥ
tasmād brāhmaṇā dakṣiṇata āsate
athābhaye 'nāṣṭra uttarato yajñam upacaranti
sa yatrāha brahmant stoṣyāmaḥ praśāstar iti tad brahmā japaty etaṃ te deva savitar yajñaṃ prāhur bṛhaspataye brahmaṇe
tena yajñam ava tena yajñapatiṃ tena mām ava
stuta savituḥ prasava iti
so 'sāv eva bandhuḥ
etena nv eva bhūyiṣṭhā ivopacaranti
anena tv evopacaret
deva savitar etad bṛhaspate preti
tat savitāram prasavāyopadhāvati
sa hi devānām prasavitā
bṛhaspate preti bṛhaspatir vai devānām brahmā
tad ya eva devānām brahmā tasmā evaitat prāha
tasmād āha bṛhaspate preti
atha maitrāvaruṇo japati prasūtaṃ devena savitrā juṣṭam mitrāvaruṇābhyām iti
tat savitāram prasavāyopadhāvati
sa hi devānām prasavitā
juṣṭaṃ mitrāvaruṇābhyām iti mitrāvaruṇau vai maitrāvaruṇasya devate
tad ye eva maitrāvaruṇasya devate tābhyām evaitat prāha
tasmād āha juṣṭaṃ mitrāvaruṇābhyām iti
trayī vai vidyarco yajūṃṣi sāmāni
iyam evarcaḥ
asyāṃ hy arcati yo 'rcati
sa vāg evarcaḥ
vācā hy arcati yo 'rcati
so 'ntarikṣam eva yajūṃṣi dyauḥ sāmāni
saiṣā trayī vidyā saumye 'dhvare prayujyate
imam eva lokam ṛcā jayaty antarikṣaṃ yajuṣā divam eva sāmnā
tasmād yasyaikā vidyānūktā syād anv evāpītarayor nirmitaṃ vivakṣeta
imam eva lokam ṛcā jayaty antarikṣaṃ yajuṣā divam eva sāmnā
tad vā etat sahasram vācaḥ prajātam
dve indras tṛtīye tṛtīyaṃ viṣṇuḥ
ṛcaś ca sāmāni cendro yajūṃṣi viṣṇuḥ
tasmāt sadasy ṛksāmābhyāṃ kurvanti
aindraṃ hi sadaḥ
athaitaṃ viṣṇuṃ yajñam etair yajurbhiḥ pura ivaiva bibhrati
tasmāt puraścaraṇaṃ nāma
vāg evarcaś ca sāmāni ca
mana eva yajūṃṣi
sā yatreyaṃ vāg āsīt sarvam eva tatrākriyata sarvam prājñāyata
atha yatra mana āsīn naiva tatra kiṃ canākriyata na prājñāyata
no hi manasā dhyāyataḥ kaścanājānāti
te devā vācam abruvan prācī prehīdam prajñapayeti
sā hovāca kim me tataḥ syād iti
yat kiṃ cāvaṣaṭkṛtaṃ svāhākāreṇa yajñe hūyate tat ta iti
tasmād yat kiṃ cāvaṣaṭkṛtaṃ svāhākāreṇa yajñe hūyate tad vācaḥ
sā prācī prait
saitat prājñapayat
itīdaṃ kurutetīdaṃ kuruteti
tasmād u kurvanty evarcā havirdhāne
prātaranuvākam anvāha
sāmidhenīr anvāha
grāvṇo 'bhiṣṭauti
evaṃ hi sayujāvabhavatām
tasmād u kurvanty eva sadasi yajuṣā
audumbarīm ucchrayanti
sadaḥ saṃminvanti
dhiṣṇyān upakiranti
evaṃ hi sayujāvabhavatām
tad vā etat sadaḥ pariśrayanty etasmai mithunāya tira ivedam mithunaṃ caryātā iti
vyṛddhaṃ vā etan mithunaṃ yad anyaḥ paśyati
tasmād yady api jāyāpatī mithunaṃ carantau paśyanti vy eva dravataḥ
āga eva kurvāte
tasmād advāreṇa sadaḥ prekṣamāṇam brūyān mā prekṣathā iti
yathā ha mithunaṃ caryamāṇam paśyed evaṃ tatkāmaṃ dvāreṇa
devakṛtaṃ hi dvāram
evam evaitaddhavirdhānam pariśrayanty etasmai mithunāya tira ivedam mithunaṃ caryātā iti
vyṛddhaṃ vā etan mithunaṃ yad anyaḥ paśyati
tasmād yady api jāyāpatī mithunaṃ carantau paśyanti vy eva dravataḥ
āga eva kurvāte
tasmād advāreṇa havirdhānam prekṣamāṇam brūyān mā prekṣathā iti
yathā ha mithunaṃ caryamāṇam paśyed evaṃ tatkāmaṃ dvāreṇa
devakṛtaṃ hi dvāram
tad vā etad vṛṣā sāma yoṣām ṛcaṃ sadasy adhyeti
tasmān mithunād indro jātaḥ
tejaso vai tat tejo jātaṃ yad ṛcaś ca sāmnaś cendraḥ
indra iti hy etam ācakṣate ya eṣa tapati
athaitad vṛṣā somo yoṣā apo havirdhāne 'dhyeti
tasmān mithunāc candramā jātaḥ
annād vai tad annaṃ jātaṃ yad adbhyaś ca somāc ca candramāḥ
candramā hy etasyānnaṃ ya eṣa tapati
tad yajamānaṃ caivaitaj janayaty annādyaṃ cāsmai janayati
ṛcaś ca sāmnaś ca yajamānaṃ janayaty adbhyaś ca somāc cāsmā annādyam
yajuṣā ha vai devā agre yajñaṃ tenire 'tharcātha sāmnā
tad idam apy etarhi yajuṣaivāgre yajñaṃ tanvate 'tharcātha sāmnā
yajo ha vai nāmaitad yad yajur iti
yatra vai devā imā vidyāḥ kāmān duduhre taddha yajur vidyaiva bhūyiṣṭhān kāmān duduhe
sā nirdhītatamevāsa
sā netare vidye pratyāsa
nāntarikṣaloka itarau lokau pratyāsa
te devā akāmayanta kathaṃ nv iyaṃ vidyetare vidye pratisyāt
katham antarikṣaloka itarau lokau pratisyād iti
te hocur upāṃśv eva yajurbhiś carāma
tata eṣā vidyetare vidye pratibhaviṣyati
tato 'ntarikṣaloka itarau lokau pratibhaviṣyatīti
tair upāṃśv acaran
āpyāyayann evaināni
tat tata eṣā vidyetare vidye pratyāsīt
tato 'ntarikṣaloka itarau lokau pratyāsīt
tasmād yajūṃṣi niruktāni santy aniruktāni
tasmād ayam antarikṣaloko niruktaḥ sann aniruktaḥ
sa ya upāṃśu yajurbhiś caraty āpyāyayaty evaināni
sa tāny enam āpīnāny āpyāyayanti
atha ya uccaiś carati rūkṣayaty evaināni
sa tāny enaṃ rūkṣāṇi rūkṣayanti
vāg evarcaś ca sāmāni ca mana eva yajūṃṣi
sa ya ṛcā ca sāmnā ca caranti vāk te bhavanti
atha ye yajuṣā caranti manas te bhavanti
tasmān nānabhipreṣitam adhvaryuṇā kiṃ cana kriyate
yadaivādhvaryur āhānubrūhi yajety athaiva te kurvanti ya ṛcā kurvanti
yadaivādhvaryur āha somaḥ pavata upāvartadhvam ity athaiva te kurvanti ye sāmnā kurvanti
no hy anabhigatam mananā vāg vadati
tad vā etan mano 'dhvaryuḥ pura ivaiva carati
tasmāt puraścaraṇaṃ nāma
pura iva ha vai śriyā yaśasā bhavati ya evam etad veda
tad vā etad eva puraścaraṇaṃ ya eṣa tapati
sa etasyaivāvṛtā caret
grahaṃ gṛhītvaitasyaivāvṛtam anvāvarteta
pratigīryaitasyaivāvṛtam anvāvarteta
grahaṃ hutvaitasyaivāvṛtam anvāvarteta
sa haiṣa bhartā
sa yo haivaṃ vidvān etasyāvṛtā śaknoti carituṃ śaknoti haiva bhāryān bhartum
yā vai dīkṣā sā niṣat tat sattram
tasmād enān āsata ity āhuḥ
atha yat tato yajñaṃ tanvate tad yanti
tan nayati yo netā bhavati
sa tasmād enān yantīty āhuḥ
yā ha dīkṣā sā niṣat tat sattraṃ tad ayanaṃ tat sattrāyaṇam
atha yat tato yajñasyodṛcaṃ gatvottiṣṭhanti tad utthānam
tasmād enān udasthur ity āhuḥ
iti nu purastādvadanam
atha dīkṣiṣyamāṇāḥ samavasyanti
te yady agniṃ ceṣyamāṇā bhavanty araṇiṣv evāgnīnt samārohyopasamāyanti
yatra prājāpatyena paśunā yakṣyamāṇā bhavanti mathitvopasamādhāyoddhṛtyāhavanīyaṃ yajanta etena prājāpatyena paśunā
tasya śiro nidadhati
teṣāṃ yadi tad ahar dīkṣā na samaity araṇiṣv evāgnīnt samārohya yathāyathaṃ viparetya juhvati
atha yad ahar eṣāṃ dīkṣā samaity araṇiṣv evāgnīnt samārohyopasamāyanti yatra dīkṣiṣyamāṇā bhavanti
gṛhapatir eva prathamo manthate madhyam prati śālāyāḥ
athetareṣām ardhā dakṣiṇata upaviśanty ardhā uttarataḥ
mathitvopasamādhāyaikaikam evolmukam ādāyopasamāyanti gṛhapater gārhapatyam
gṛhapater eva gārhapatyād uddhṛtyāhavanīyaṃ dīkṣante
teṣāṃ samāna āhavanīyo bhavati nānā gārhapatyā dīkṣopasatsu
atha yad ahar eṣāṃ krayo bhavati tad ahar gārhapatyāṃ citim upadadhāty athetarebhya upavasathe dhiṣṇyān
vaisarjinānāṃ kāle prācyaḥ patnya upasamāyanti
prajahaty etān aparān agnīn
huta eva vaisarjine
rājānam praṇayati
udyata evaiṣa āgnīdhrīyo 'gnir bhavati
athaita ekaikam evolmukam ādāya yathādhiṣṇyaṃ viparāyanti
tair eva teṣām ulmukaiḥ praghnantīti sa smāha yājñavalkyo ye tathā kurvantīti
etan nv ekam ayanam
athedaṃ dvitīyam
araṇiṣv evāgnīnt samārohyopasamāyanti yatra prājāpatyena paśunā yakṣyamāṇā bhavanti
mathitvopasamādhāyoddhṛtyāhavanīyaṃ yajanta etena prājāpatyena paśunā
tasya śiro nidadhati
teṣāṃ yadi tad ahar dīkṣā na samaity araṇiṣv evāgnīnt samārohya yathāyathaṃ viparetya juhvati
atha yad ahar eṣāṃ dīkṣā samaity araṇiṣv evāgnīnt samārohyopasamāyanti yatra dīkṣiṣyamāṇā bhavanti
gṛhapatir eva prathamo manthate 'thetare paryupaviśya manthante
te jātaṃ jātam evānupraharanti gṛhapater gārhapatye
gṛhapater eva gārhapatyād uddhṛtyāhavanīyaṃ dīkṣante
teṣāṃ samāna āhavanīyo bhavati samāno gārhapatyo dīkṣopasatsu
atha yad ahar eṣāṃ krayo bhavati tad ahar gārhapatyāṃ citim upadadhāty athetarebhya upavasathe dhiṣṇyān
vaisarjinānāṃ kāle prācyaḥ patnya upasamāyanti
prajahaty etam aparam agniṃ
huta eva vaisarjine
rājānam praṇayati
udyata evaiṣa āgnīdhrīyo 'gnir bhavati
athaita ekaikam evolmukam ādāya yathādhiṣṇyaṃ viparāyanti
samadam u haiva te kurvanti
samaddhainān vindati
artukā ha bhavanti
api ha tam ardhaṃ samad vindati yasminn ardhe yajante ye tathā kurvanti
etad dvitīyam ayanam
athedaṃ tṛtīyam
gṛhapater evāraṇyoḥ saṃvadante
ya ito 'gnir janiṣyate sa naḥ saha yad anena yajñena jeṣyāmo 'nena paśubandhena tan naḥ saha
saha naḥ sādhukṛtyā
ya eva pāpaṃ karavat tasyaiva tad ity evam uktvā gṛhapatir eva prathamaḥ samārohayate
athetarebhyaḥ samārohayati
svayaṃ vaiva samārohayante
ta āyanti yatra prājāpatyena paśunā yakṣyamāṇā bhavanti
mathitvopasamādhāyoddhṛtyāhavanīyaṃ yajanta etena prājāpatyena paśunā
tasya śiro nidadhati
teṣāṃ yadi tad ahar dīkṣā na samaity araṇiṣv evāgnīnt samārohya yathāyathaṃ viparetya juhvati
atha yad ahar eṣāṃ dīkṣā samaiti gṛhapater evāraṇyoḥ saṃvadante
ya ito 'gnir janiṣyate sa naḥ saha
yad anena yajñena jeṣyāmo 'nena sattreṇa tan naḥ saha
saha naḥ sādhukṛtyā
ya eva pāpaṃ karavat tasyaiva tad ity evam uktvā gṛhapatir eva prathamaḥ samārohayate
athetarebhyaḥ samārohayati
svayaṃ vaiva samārohayante
ta āyanti yatra dīkṣiṣyamāṇā bhavanti
mathitvopasamādhāyoddhṛtyāhavanīyaṃ dīkṣante
teṣāṃ samāna āhavanīyo bhavati samāno gārhapatyo dīkṣopasatsu
atha yad ahar eṣāṃ krayo bhavati tad ahar gārhapatyāṃ citim upadadhāty athetarebhya upavasathe dhiṣṇyān
vaisarjinānāṃ kāle prācyaḥ patnya upasamāyanti
prajahaty etam aparam agnim
huta eva vaisarjine
rājānam praṇayati
udyata evaiṣa āgnīdhrīyo 'gnir bhavati
athaita ekaikam evolmukam ādāya yathādhiṣṇyaṃ viparāyanti
tat tat kṛtaṃ nākṛtam
yan nānādhiṣṇyā bhavanti varīyān ākāśo 'sat paricaraṇāyeti
atha yan nānāpuroḍāśā bhūyo havir ucchiṣṭam asat samāptyā iti
atha yena sattreṇa devāḥ kṣipra eva pāpmānam apāghnatemāṃ jitim ajayan yaiṣām iyaṃ jitis tad ata udyataḥ
ekagṛhapatikā vai devā ekapuroḍāśā ekadhiṣṇyāḥ kṣipra eva pāpmānam apāghnata kṣipre prājāyanta
tatho evaita ekagṛhapatikā ekapuroḍāśā ekadhiṣṇyāḥ kṣipra eva pāpmānam apaghnate kṣipre prajāyante
athādaḥ pūrvasminn udīcīnavaṃśā śālā bhavati
tan mānuṣam
samāna āhavanīyo bhavati nānā gārhapatyāḥ
tad vikṛṣṭam
gṛhapater eva gārhapatye jāghanyā patnīḥ saṃyājayanti
ājyenetare pratiyajanta āsate
tad vikṛṣṭam
athātra prācīnavaṃśā śālā bhavati
tad devatrā
samāna āhavanīyo bhavati samāno gārhapatyaḥ samāna āgnīdhrīyaḥ
tad etat sattraṃ samṛddham
yathaikāhaḥ samṛddha evaṃ tasya na hvalāsti
tasyaiṣaiva samānyāvṛd yad anyad dhiṣṇyebhyaḥ
devā ha vai sattram āsata śriyaṃ gacchema yaśaḥ syāmānnādāḥ syāmeti
tebhya etad annādyam abhijitam apācikramiṣat
paśavo vā annam
paśavo haivaibhyas tad apācikramiṣan
yad vai na ime śrāntā na hiṃsyuḥ
katham iva svin naḥ sakṣyanta iti
ta ete gārhapatye dve āhutī ajuhavuḥ
gṛhā vai gārhapatyaḥ
gṛhā vai pratiṣṭhā
tad enān gṛheṣv eva nyayacchan
tathaibhya etad annādyam abhijitaṃ nāpākrāmat
tatho eveme sattram āsate ye sattram āsate śriyaṃ gacchema yaśaḥ syāmānnādāḥ syāmeti
tebhya etad annādyam abhijitam apacikramiṣati
paśavo vā annam
paśavo haivaibhyas tad apacikramiṣanti
yad vai na ime śrāntā na hiṃsyuḥ
katham iva svin naḥ sakṣyanta iti
ta ete gārhapatye dve āhutī juhvati
gṛhā vai gārhapatyaḥ
gṛhā vai pratiṣṭhā
tad enān gṛheṣv eva niyacchanti
tathaibhya etad annādyam abhijitaṃ nāpakrāmati
tatho evaitasmād etad annādyam upāhṛtam apacikramiṣati
yad vai māyaṃ na hiṃsyāt
katham iva svin mā sakṣyata iti
tasya parastād evāgre 'lpaśa iva prāśnāti
tad enad upanimadati
tad veda na vai tathābhūd yathāmaṃsi
na vai māhiṃsīd iti
tad enam upāvaśrayate
sa ha priya evānnasyānnādo bhavati ya evaṃ vidvān etasya vrataṃ śaknoti caritum
tad vā etad daśame 'hant sattrotthānaṃ kriyate
teṣām ekaika eva vācaṃyama āste vācam āpyāyayan
tayāpīnayāyātayāmnyottaram ahas tanvate
athetare visṛjyante samiddhārā vā svādhyāyaṃ vā
tatrāpyaśnanti
te 'parāhṇa upasametyāpa upaspṛśya patnīśālaṃ samprapadyante
teṣu samanvārabdheṣv ete āhutī juhotīha ratir iha ramadhvam iha dhṛtir iha svadhṛtiḥ svāheti
paśūn evaitad āha
paśūn evaitad ātman niyacchante
atha dvitīyāṃ juhoty upasṛjan dharuṇam mātra iti
agnim evaitat pṛthivyā upasṛjann āha
dharuṇo mātaraṃ dhayann ity agnim evaitat pṛthivīṃ dhayantam āha
rāyaspoṣam asmāsu dīdharat svāheti
paśavo vai rāyaspoṣaḥ
paśūn evaitad ātman niyacchante
te prāñca upaniṣkrāmanti
te paścāt prāñco havirdhāne samprapadyante purastād vai pratyañcas taṃsyamānā athaivaṃ satrotthāne
ta uttarasya havirdhānasya jaghanyāyāṃ kūbaryāṃ sāmābhigāyanti sattrasya ṛddhir iti
rāddhim evaitad abhyuttiṣṭhanti
uttaraveder vottarāyāṃ śroṇau
itaraṃ tu kṛtataram
yad uttarasya havirdhānasya jaghanyāyāṃ kūbaryām
aganma jyotir amṛtā abhūmeti
jyotir vā ete bhavanty amṛtā bhavanti ye sattram āsate
divam pṛthivyā adhyāruhāmeti
divaṃ vā ete pṛthivyā adhyārohanti ye sattram āsate
avidāma devān iti
vindanti hi devān
svar jyotir iti trir nidhanam upāvayanti
svar hy ete jyotir hy ete bhavanti
tad yad evaitasya sāmno rūpaṃ tad evaite bhavanti ye sattram āsate
te dakṣiṇasya havirdhānasyādho 'dho 'kṣam sarpanti
sa yathāhis tvaco nirmucyetaivaṃ sarvasmāt pāpmano nirmucyante
atichandasā sarpanti
eṣā vai sarvāṇi chandāṃsi yad atichandāḥ
tathainān pāpmā nānvatyeti
tasmād atichandasā sarpanti
te sarpanti
yuvaṃ tam indrāparvatā puroyudhā yo naḥ pṛtanyād apa taṃ tam iddhataṃ
vajreṇa taṃ tam iddhatam
dūre cattāya chantsad gahane yad inakṣat
asmākaṃ śatrūn pari śūra viśvato darmā darṣīṣṭa viśvata iti
te prāñca upaniṣkrāmanti
te purastāt pratyañcaḥ sadaḥ samprapadyante paścād vai prāñcas taṃsyamānāḥ
athaivaṃ satrotthāne
te yathādhiṣṇyam evopaviśanti
devebhyo ha vai vāco raso 'bhijito 'pacikramiṣāṃcakāra
sa imām eva parāṅ atyasisṛpsat
iyaṃ vai vāk
tasyā eṣa raso yad oṣadhayo yad vanaspatayaḥ
tam etena sāmnāpnuvan
sa enān āpto 'bhyāvartata
tasmād asyām ūrdhvā oṣadhayo jāyanta ūrdhvā vanaspatayaḥ
tatho evaitebhya etad vāco raso 'bhijito 'pacikramiṣati
sa imām eva parāṅ atisisṛpsati
iyaṃ vai vāk
tasyā eṣa raso yad oṣadhayo yad vanaspatayaḥ
tam etena sāmnāpnuvanti
sa enān āpto 'bhyāvartate
tasmād asyām ūrdhvā oṣadhayo jāyanta ūrdhvā vanaspatayaḥ
sarparājñyā ṛkṣu stuvate
iyaṃ vai pṛthivī sarparājñī
tad anayaivaitat sarvam āpnuvanti
svayaṃprastutam anupagītaṃ yathā nānya upaśṛṇuyāt
ati ha recayed yad anyaḥ prastuyāt
atirecayed yad anya upagāyet
atirecayed yad anya upaśṛṇuyāt
tasmāt svayaṃprastutam anupagītam
caturhotṝn hotā vyācaṣṭe
etad evaitat stutam anuśaṃsati
yadi hotā na vidyād gṛhapatir vyācakṣīta
hotus tv eva vyākhyānam
athādhvaryoḥ pratigaro 'rātsur ime yajamānā bhadram ebhyo 'bhūd iti
kalyāṇam evaitan mānuṣyai vāco vadati
atha vākovākye brahmodyaṃ vadanti
sarvaṃ vai teṣām āptam bhavati sarvaṃ jitaṃ ye sattram āsate
acāriṣur yajurbhiḥ
tat tāny āpaṃs tad avārutsata
aśaṃsiṣur ṛcaḥ
tat tā āpaṃs tad avārutsata
astoṣata sāmabhiḥ
tat tāny āpaṃs tadavārutsata
athaiṣām etad evānāptam anavaruddhaṃ bhavati yad vākovākyaṃ brāhmaṇam
tad evaitenāpnuvanti tad avarundhate
audumbarīm upasaṃsṛpya vācaṃ yacchanti
viduhanti vā ete yajñaṃ nirdhayanti ye vācā yajñaṃ tanvate
vāgghi yajñaḥ
tām eṣām puraikaika eva vācaṃyama āste vācam āpyāyayan
tayāpīnayāyātayāmnyottaram ahas tanvate
athātra sarvaiva vāg āptā bhavaty apavṛktā
tāṃ sarva eva vācaṃyamā vācam āpyāyayanti
tayāpīnayāyātayāmnyātirātraṃ tanvate
audumbarīm anvārabhyāsate
annaṃ vā ūrg udumbaraḥ
ūrjaivaitad vācam āpyāyayanti
te 'stamite prāñca upaniṣkrāmanti
te jaghanenāhavanīyam āsate 'greṇa havirdhāne
tān vācaṃyamān eva vācaṃyamaḥ pratiprasthātā vasatīvarībhir abhipariharati
te yatkāmā āsīraṃs tena vācaṃ visṛjeran
kāmair ha sma vai purarṣayaḥ sattram āsate 'sau naḥ kāmaḥ sa naḥ samṛdhyatām iti
yady u anekakāmāḥ syur lokakāmā vā prajākāmā vā paśukāmā vā
anenaiva vācaṃ visṛjeran bhūr bhuvaḥ svar iti
tat satyenaivaitad vācaṃ samardhayanti
tayā samṛddhayāśiṣa āśāsate
suprajāḥ prajābhiḥ syāmeti tat prajām āśāsate
suvīrā vīrair iti tad vīrān āśāsate
supoṣāḥ poṣair iti tat puṣṭim āśāsate
atha gṛhapatiḥ subrahmaṇyām āhvayati yaṃ vā gṛhapatir brūyāt
pṛthag u haivaike subrahmaṇyām āhvayanti
gṛhapatis tv eva subrahmaṇyām āhvayed yam vā gṛhapatir brūyāt
tasmint samupahavam iṣṭvā samidho 'bhyādadhati
devāśca vā asurāśca
ubhaye prājāpatyāḥ paspṛdhire tato 'surā atimānenaiva kasminnu vayaṃ juhuyāmeti sveṣvevāsyeṣu juhvataścerus te 'timānenaiva parābabhūvus tasmānnātimanyeta parābhavasya haitan mukhaṃ yad atimānaḥ
atha devāḥ
anyonyasminneva juhvataścerus tebhyaḥ prajāpatirātmānam pradadau yajño haiṣāmāsa yajño hi devānām annam
te hocuḥ
kasya na idam bhaviṣyatīti te mama mametyeva na saṃpādayāṃcakrus te hāsampādyocur ājim evāsminn ajāmahai sa yo na ujjeṣyati tasya na idam bhaviṣyatīti tatheti tasminn ājim ājanta
sa bṛhaspatiḥ
savitārameva prasavāyopādhāvat savitā vai devānām prasavitedam me prasuva tvatprasūta idam ujjayānīti tad asmai savitā prasavitā prāsuvat tat savitṛprasūta udajayat sa idaṃ sarvam abhavat sa idaṃ sarvamudajayat prajāpatiṃ hyudajayat sarvam u hyevedam prajāpatis teneṣṭvaitām evordhvāṃ diśam udakrāmat tasmād yaś ca veda yaśca naiṣordhvā bṛhaspater dig ity evāhuḥ
tadye ha sma purā vājapeyena yajante
etāṃ ha smaivordhvāṃ diśamutkrāmanti tata aupāvinaiva jānaśruteyena pratyavarūḍhaṃ tato 'rvācīnam pratyavarohanti
tenendro 'yajata
sa idaṃ sarvamabhavat sa idaṃ sarvamudajayat prajāpatiṃ hyudajayat sarvam u hyevedam prajāpatis teneṣṭvaitāmevordhvāṃ diśamudakrāmat
tadye ha sma purā vājapeyena yajante
etāṃ ha smaivordhvāṃ diśamutkrāmanti tata aupāvinaiva jānaśruteyena pratyavarūḍhaṃ tato 'rvācīnam pratyavarohanti
sa yo vājapeyena yajate
sa idaṃ sarvam bhavati sa idaṃ sarvamujjayati prajāpatiṃ hyujjayati sarvam u hyevedam prajāpatiḥ
tadāhuḥ
na vājapeyena yajeta sarvaṃ vā eṣa idamujjayati yo vājapeyena yajate prajāpatiṃ hyujjayati sarvam u hyevedam prajāpatiḥ sa iha na kiṃcana pariśinaṣṭi tasyeśvaraḥ prajā pāpīyasī bhavitoriti
tad u vai yajetaiva
ya evam etaṃ yajñaṃ kﾱptaṃ vidyur ṛkto yajuṣṭaḥ sāmato ye prajajñayasta enaṃ yājayeyur eṣā ha tvetasya yajñasya samṛddhiryadenaṃ vidvāṃso yājayanti tasmād u yajetaiva
sa vā eṣa brāhmaṇasyaiva yajñaḥ
yad enena bṛhaspatirayajata brahma hi bṛhaspatirbrahma hi brāhmaṇo 'tho rājanyasya yad enenendro 'yajata kṣatraṃ hīndraḥ kṣatraṃ rājanyaḥ
rājña eva rājasūyam
rājā vai rājasūyeneṣṭvā bhavati na vai brāhmaṇo rājyāyālamavaraṃ vai rājasūyam paraṃ vājapeyam
rājā vai rājasūyeneṣṭvā bhavati
samrāḍ vājapeyenāvaraṃ hi rājyam paraṃ sāmrājyaṃ kāmayeta vai rājā samrāḍ bhavitum avaraṃ hi rājyam paraṃ sāmrājyaṃ na samrāṭkāmayeta rājā bhavitum avaraṃ hi rājyam paraṃ sāmrājyam
sa yo vājapeyeneṣṭvā samrāḍ bhavati
sa idaṃ sarvaṃ saṃvṛṅkte sa karmaṇaḥ karmaṇaḥ purastādetāṃ sāvitrīmāhutiṃ juhoti deva savitaḥ prasuva yajñam prasuva yajñapatim bhagāyeti
tadyathaivādo bṛhaspatiḥ
savitāram prasavāyopādhāvatsavitā vai devānām prasavitedam me prasuva tvatprasūta idamujjayānīti tadasmai savitā prasavitā prāsuvat tat savitṛprasūta udajayad evamevaiṣa etat savitārameva prasavāyopadhāvati savitā vai devānām prasavitedam me prasuva tvatprasūta idamujjayānīti tad asmai savitā prasavitā prasauti tatsavitṛprasūta ujjayati
tasmādāha
deva savitaḥ prasuva yajñam prasuva yajñapatim bhagāya divyo gandharvaḥ ketapūḥ ketaṃ naḥ punātu vācaspatir vājaṃ naḥ svadatu svāheti prajāpatirvai vācaspatir annaṃ vājaḥ prajāpatirna idamadyānnaṃ svadatv ity evaitad āha sa etāmevāhutiṃ juhoty ā śvaḥsutyāyā etaddhyasyaitat karmārabdham bhavati prasanna etaṃ yajñam bhavati
aṃśuṃ gṛhṇāti
sarvatvāyaiva tasmād vā aṃśuṃ gṛhṇāty athaitān prajñātānevāgniṣṭomikān grahān gṛhṇātyāgrayaṇāt
atha pṛṣṭhyāngṛhṇāti
tadyadevaitairdevā udajayaṃs tad evaiṣa etairujjayati
atha ṣoḍaśinaṃ gṛhṇāti
tadyadevaitenendra udajayat tad evaiṣa etenojjayati
athaitānpañca vājapeyagrahāngṛhṇāti
dhruvasadaṃ tvā nṛṣadam manaḥsadam upayāmagṛhīto 'sīndrāya tvā juṣṭaṃ gṛhṇāmy eṣa te yonir indrāya tvā juṣṭatamamiti sādayaty eṣāṃ vai lokānāmayameva dhruva iyam pṛthivīmam evaitena lokamujjayati
apsuṣadam tvā ghṛtasadaṃ vyomasadam upayāmagṛhīto 'sīndrāya tvā juṣṭaṃ gṛhṇāmyeṣa te yonir indrāya tvā juṣṭatamamiti sādayaty eṣāṃ vai lokānāmayameva vyomedam antarikṣam antarikṣalokam evaitenojjayati
pṛthivisadaṃ tvāntarikṣasadaṃ divisadaṃ devasadaṃ nākasadamupayāmagṛhīto 'sīndrāya tvā juṣṭaṃ gṛhṇāmy eṣa te yonir indrāya tvā juṣṭatamamiti sādayaty eṣa vai devasan nākasad eṣa eva devaloko devalokamevaitenojjayati
apāṃ rasamudvayasaṃ sūrye santaṃ samāhitam apāṃ rasasya yo rasastaṃ vo gṛhṇāmy uttamam upayāmagṛhīto 'sīndrāya tvā juṣṭaṃ gṛhṇāmy eṣa te yonir indrāya tvā juṣṭatamamiti sādayaty eṣa vā apāṃ raso yo 'yam pavate sa eṣa sūrye samāhitaḥ sūryāt pavata etamevaitena rasamujjayati
grahā ūrjāhutayaḥ
vyanto viprāya matiṃ teṣāṃ viśipriyāṇāṃ vo 'ham iṣam ūrjaṃ samagrabham upayāmagṛhīto 'sīndrāya tvā juṣṭameṣa te yonir indrāya tvā juṣṭatamamiti sādayaty ūrg vai raso rasamevaitenojjayati
tānvā etān
pañca vājapeyagrahān gṛhṇāti prajāpatiṃ vā eṣa ujjayati yo vājapeyena yajate saṃvatsaro vai prajāpatiḥ pañca vā ṛtavaḥ saṃvatsarasya tatprajāpatimujjayati tasmātpañca vājapeyagrahāngṛhṇāti
atha saptadaśa somagrahāngṛhṇāti
saptadaśa surāgrahān prajāpatervā ete andhasī yatsomaśca surā ca tataḥ satyaṃ śrīrjyotiḥ somo 'nṛtam pāpmā tamaḥ suraite evaitad ubhe andhasī ujjayati sarvaṃ vā eṣa idamujjayati yo vājapeyena yajate prajāpatiṃ hyujjayati sarvam u hyevedam prajāpatiḥ
sa yatsaptadaśa
somagrahāngṛhṇāti saptadaśo vai prajāpatiḥ prajāpatiryajñaḥ sa yāvān eva yajño yāvaty asya mātrā tāvataivāsyaitat satyaṃ śriyaṃ jyotirujjayati
atha yatsaptadaśa
surāgrahāngṛhṇāti saptadaśo vai prajāpatiḥ prajāpatir yajñaḥ sa yāvāneva yajño yāvaty asya mātrā tāvataivāsyaitad anṛtam pāpmānaṃ tama ujjayati
ta ubhaye catustriṃśadgrahāḥ sampadyante
trayastriṃśadvai devāḥ prajāpatiś catustriṃśas tat prajāpatimujjayati
atha yatra rājānaṃ krīṇāti
taddakṣiṇataḥ prativeśataḥ keśavāt puruṣāt sīsena parisrutaṃ krīṇāti na vā eṣa strī na pumān yat keśavaḥ puruṣo yadaha pumāṃs tena na strī yad u keśavastena na pumān naitad ayo na hiraṇyaṃ yat sīsaṃ naiṣa somo na surā yat parisrut tasmātkeśavāt puruṣāt sīsena parisrutaṃ krīṇāti
atha pūrvedyuḥ
dvau kharau kurvanti puro 'kṣamevānyam paścādakṣamanyaṃ net somagrahāṃśca surāgrahāṃśca saha sādayāmeti tasmāt pūrvedyur dvau kharau kurvanti puro 'kṣamevānyam paścādakṣamanyam
atha yatra pūrvayā dvārā
vasatīvarīḥ prapādayanti tad aparayā dvārā neṣṭā parisrutam prapādayati dakṣiṇataḥ pātrāṇyabhyavaharanti puro'kṣameva pratyaṅṅāsīno 'dhvaryuḥ somagrahāngṛhṇāti paścādakṣam prāṅāsīno neṣṭā surāgrahānt somagraham evādhvaryurgṛhṇāti surāgrahaṃ neṣṭā somagrahamevādhvaryur gṛhṇāti surāgrahaṃ neṣṭaivam evainān vyatyāsaṃ gṛhṇītaḥ
na pratyañcam akṣam adhvaryuḥ
somagrahamatiharati na prāñcamakṣaṃ neṣṭā surāgrahaṃ nejjyotiśca tamaśca saṃsṛjāveti
uparyuparyevākṣam adhvaryuḥ
somagrahaṃ dhārayaty adho 'dho 'kṣaṃ neṣṭā surāgrahaṃ sampṛcau sthaḥ sam mā bhadreṇa pṛṅktam iti net pāpamiti bravāveti tau punar viharato vipṛcau stho vi mā pāpmanā pṛṅktamiti tad yatheṣīkām muñjād vivṛhed evamenaṃ sarvasmātpāpmano vivṛhatas tasminna tāvaccanaino bhavati yāvattṛṇasyāgraṃ tau sādayataḥ
athādhvaryuḥ
hiraṇyapātreṇa madhugrahaṃ gṛhṇāti tam madhye somagrahāṇāṃ sādayaty athokthyaṃ gṛhṇātyatha dhruvam athaitānt somagrahān uttame stotra ṛtvijāṃ camaseṣu vyavanīya juhvati tānbhakṣayanty atha mādhyandine savane madhugrahasya ca surāgrahāṇāṃ codyate tasyātaḥ
āgneyamagniṣṭoma ālabhate
agnirvā agniṣṭomo 'gniṣṭomamevaitenojjayaty aindrāgnam ukthebhya ālabhata aindrāgnāni vā ukthāny ukthānyevaitenojjayaty aindraṃ ṣoḍaśina ālabhata indro vai ṣoḍaśī ṣoḍaśinamevaitenojjayati
sārasvataṃ saptadaśāya stotrāyālabhate
tad etad anatirātre sati rātre rūpaṃ kriyate prajāpatiṃ vā eṣa ujjayati yo vājapeyena yajate saṃvatsaro vai prajāpatis tad etena sārasvatena rātrimujjayati tasmād etad anatirātre sati rātre rūpaṃ kriyate
atha marudbhya ujjeṣebhyaḥ
vaśām pṛśnimālabhata iyaṃ vai vaśā pṛśnir yad idam asyām mūli cāmūlaṃ cānnādyam pratiṣṭhitaṃ teneyaṃ vaśā pṛśnirannaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ viśo vai maruto 'nnaṃ vai viśa ujjeṣebhya ityujjityā eva durvede ujjeṣavatyau yājyānuvākye yadyujjeṣavatyau na vindedapi ye eva ke ca mārutyau syātāṃ durvedo eva vaśā pṛśniryadi vaśām pṛśniṃ na vindedapi yaiva kā ca vaśā syāt
tasyā āvṛt
yatra hotā māhendraṃ grahamanuśaṃsati tadasyai vapayā pracareyureṣa vā indrasya niṣkevalyo graho yanmāhendro 'pyasyaitanniṣkevalyameva stotraṃ niṣkevalyaṃ śastram indro vai yajamānastanmadhyata evaitadyajamāne vīryaṃ dadhāti tasmādasyā atra vapayā pracareyuḥ
dvedhāvadānāni śrapayanti
tato 'rdhānāṃ juhvāmupastīrya dvirdviravadyati sakṛdabhighārayati pratyanakty avadānāny athopabhṛti sakṛtsakṛdavadyati dvirabhighārayati na pratyanaktyavadānāni tadyadardhānāṃ dvirdviravadyati tathaiṣā kṛtsnā bhavaty atha yadetaiḥ pracarati tena daivīṃ viśamujjayatyathārdhāni mānuṣyai viśa upaharati teno mānuṣīṃ viśamujjayati
tad u tathā na kuryāt
hvalati vā eṣa yo yajñapathād ety eti vā eṣa yajñapathādya evaṃ karoti tasmād yatraivetareṣām paśūnāṃ vapābhiḥ pracaranti tadevaitasyai vapayā pracareyur ekadhāvadānāni śrapayanti na mānuṣyai viśa upaharanti
atha saptadaśa prājāpatyānpaśūnālabhate
te vai sarve tūparā bhavanti sarve śyāmāḥ sarve muṣkarāḥ prajāpatiṃ vā eṣa ujjayati yo vājapeyena yajate 'nnaṃ vai prajāpatiḥ paśurvā annaṃ tatprajāpatimujjayati somo vai prajāpatiḥ paśurvai pratyakṣaṃ somas tat pratyakṣam prajāpatim ujjayati saptadaśa bhavanti saptadaśo vai prajāpatis tat prajāpatim ujjayati
te vai sarve tūparā bhavanti
puruṣo vai prajāpaternediṣṭhaṃ so 'yaṃ tūparo 'viṣāṇastūparo vā aviṣāṇaḥ prajāpatiḥ prājāpatyā ete tasmātsarve tūparā bhavanti
sarve śyāmāḥ
dve vai śyāmasya rūpe śuklaṃ caiva loma kṛṣṇaṃ ca dvandvaṃ vai mithunam prajananam prajananam prajāpatiḥ prājāpatyā ete tasmātsarve śyāmā bhavanti
sarve muṣkarāḥ
prajananaṃ vai muṣkaraḥ prajananam prajāpatiḥ prājāpatyā ete tasmātsarve muṣkarā bhavanti durvedā evaṃsamṛddhāḥ paśavo yadyevaṃsamṛddhān na vinded api katipayā evaivaṃsamṛddhāḥ syuḥ sarvam u hyevedam prajāpatiḥ
taddhaike
vāca uttamamālabhante yadi vai prajāpateḥ paramasti vāgeva tad etad vācam ujjayāma iti vadantas tad u tathā na kuryāt sarvaṃ vā idam prajāpatir yad ime lokā yadidaṃ kiṃ ca sā yad evaiṣu lokeṣu vāg vadati tad vācam ujjayati tasmād u tannādriyeta
teṣāmāvṛt
yatra maitrāvaruṇo vāmadevyam anuśaṃsati tadeṣāṃ vapābhiḥ pracareyuḥ prajananaṃ vai vāmadevyam prajananam prajāpatiḥ prājāpatyā ete tasmādeṣāṃ vapābhiratra pracareyuḥ
atheṣṭā anuyājā bhavanti
avyūḍhe srucāv athaiṣāṃ havirbhiḥ pracaranti so 'nto 'nto vai prajāpatis tad antata evaitat prajāpatim ujjayaty atha yat purā pracared yathā yam adhvānam eṣyant syāt taṃ gatvā sa kva tataḥ syād evaṃ tat tasmād eṣām atra havirbhiḥ pracaranti
tad u tathā na kuryāt
hvalati vā eṣa yo yajñapathād ety eti vā eṣa yajñapathād ya evaṃ karoti tasmād yatraivetareṣām paśūnāṃ vapābhiḥ pracaranti tadevaiteṣāṃ vapābhiḥ pracareyur yatraivetareṣām paśūnāṃ havirbhiḥ pracaranti tadevaiteṣāṃ haviṣā pracareyur ekānuvākyā ekā yājyaikadevatyā hi prajāpataya ity upāṃśūktvā chāgānāṃ haviṣo 'nubrūhīti prajāpataya ityupāṃśūktvā chāgānāṃ haviḥ prasthitam preṣyeti vaṣaṭkṛte juhoti
taṃ vai mādhyandine savane 'bhiṣiñcati
mādhyandine savana ājiṃ dhāvanty eṣa vai prajāpatirya eṣa yajñas tāyate yasmād imāḥ prajāḥ prajātā etam v evāpy etarhyanu prajāyante tanmadhyata evaitatprajāpatimujjayati
agṛhīte māhendre
eṣa vā indrasya niṣkevalyo graho yanmāhendro 'pyasyaitan niṣkevalyam eva stotraṃ niṣkevalyaṃ śastram indro vai yajamānas tad enaṃ sva evāyatane 'bhiṣiñcati tasmād agṛhīte māhendre
atha ratham upāvaharati
indrasya vajro 'sīti vajro vai ratha indro vai yajamānas tasmād āhendrasya vajro 'sīti vājasā iti vājasā hi rathas tvayāyaṃ vājaṃ sed ity annaṃ vai vājas tvayāyam annam ujjayatv ity evaitadāha
taṃ dhūrgṛhītam antarvedyabhyavavartayati
vājasya nu prasave mātaram mahīm ity annaṃ vai vājo 'nnasya nu prasave mātaram mahīm ityevaitad āhāditiṃ nāma vacasā karāmaha itīyaṃ vai pṛthivy aditis tasmād āhāditiṃ nāma vacasā karāmaha iti yasyāmidaṃ viśvam bhuvanam āviveśety asyāṃ hīdaṃ sarvam bhuvanamāviṣṭaṃ tasyāṃ no devaḥ savitā dharma sāviṣaditi tasyāṃ no devaḥ savitā yajamānaṃ suvatām ityevaitadāha
athāśvān adbhir abhyukṣati
snapanāyābhyavanīyamānānt snapitān vodānītān adbhyo ha vā agre 'śvaḥ saṃbabhūva so 'dbhyaḥ sambhavann asarvaḥ samabhavad asarvo hi vai samabhavat tasmānna sarvaiḥ padbhiḥ pratitiṣṭhaty ekaikameva pādam udacya tiṣṭhati tad yad evāsyātrāpsv ahīyata tenaivainam etat samardhayati kṛtsnaṃ karoti tasmād aśvān adbhir abhyukṣati snapanāyābhyavanīyamānānt snapitān vodānītān
so 'bhyukṣati
apsv antaram ṛtam apsu bheṣajam apām uta praśastiṣvaśvā bhavata vājina ityanenāpi devīr āpo yo va ūrmiḥ pratūrtiḥ kakunmān vājasās tenāyaṃ vājaṃ sed ity annaṃ vai vājas tenāyam annam ujjayatv ity evaitadāha
atha rathaṃ yunakti
sa dakṣiṇāyugyamevāgre yunakti savyāyugyaṃ vā agre mānuṣe 'thaivaṃ devatrā
sa yunakti
vāto vā mano veti na vai vātāt kiṃcanāśīyo 'sti na manasaḥ kiṃcanāśīyo 'sti tasmādāha vāto vā mano veti gandharvāḥ saptaviṃśatis te 'gre 'śvam ayuñjanniti gandharvā ha vā agre 'śvaṃ yuyujus tad ye 'gre 'śvam ayuñjaṃs te tvā yuñjantv ity evaitad āha te asminjavam ādadhuriti tad ye 'sminjavam ādadhuste tvayi javam ādadhatv ity evaitad āha
atha savyāyugyaṃ yunakti
vātaraṃhā bhava vājin yujyamāna iti vātajavo bhava vājin yujyamāna ityevaitad āhendrasyeva dakṣiṇaḥ śriyaidhīti yathendrasya dakṣiṇaḥ śriyaivaṃ yajamānasya śriyaidhīty evaitad āha yuñjantu tvā maruto viśvavedasa iti yuñjantu tvā devā ity evaitad āha te tvaṣṭā patsu javaṃ dadhātviti nātra tirohitam ivāstyatha dakṣiṇāpraṣṭiṃ yunakti savyāpraṣṭiṃ vā agre mānuṣe 'thaivaṃ devatrā
sa yunakti
javo yas te vājinnihito guhā yaḥ śyene parītto acaracca vāta iti javo yaste vājinn apy anyatrāpinihitas tena na imaṃ yajñam prajāpatim ujjayety evaitad āha tena no vājin balavān balena vājajicca bhava samane ca pārayiṣṇur ity annaṃ vai vājo 'nnajicca na edhy asmiṃśca no yajñe devasamana imaṃ yajñam prajāpatim ujjayety evaitadāha
te vā eta eva trayo yuktā bhavanti
trivṛddhi devānāṃ taddhi devatrādhipraṣṭiyuga eva caturtho 'nveti mānuṣo hi sa taṃ yatra dāsyan bhavati taccaturthamupayujya dadāti tasmād apītarasmin yajña eta eva trayo yuktā bhavanti trivṛddhi devānāṃ taddhi devatrādhipraṣṭiyuga eva caturtho 'nveti mānuṣo hi sa taṃ yatra dāsyan bhavati taccaturtham upayujya dadāti
atha bārhaspatyaṃ carum naivāraṃ saptadaśaśarāvaṃ nirvapati annaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tad evāsmā etatkaroti
atha yadbārhaspatyo bhavati
bṛhaspatir hyetamagra udajayat tasmād bārhaspatyo bhavati
atha yannaivāro bhavati
brahma vai bṛhaspatirete vai brahmaṇā pacyante yannīvārās tasmān naivāro bhavati saptadaśaśarāvo bhavati saptadaśo vai prajāpatis tat prajāpatimujjayati
tam aśvān avaghrāpayati
vājina iti vājino hyaśvās tasmād āha vājina iti vājajita ityannaṃ vai vājo 'nnajita ityevaitadāha vājaṃ sariṣyanta ityājiṃ hi sariṣyanto bhavanti bṛhaspater bhāgam avajighrateti bṛhaspater hyeṣa bhāgo bhavati tasmād āha bṛhaspater bhāgam avajighrateti tad yad aśvān avaghrāpayatīmam ujjayānīti tasmād vā aśvān avaghrāpayati
tad yad ājiṃ dhāvanti
imamevaitena lokamujjayaty atha yad brahmā rathacakre sāma gāyati nābhidaghna uddhite 'ntarikṣalokam evaitenojjayaty atha yad yūpaṃ rohati devalokam evaitenojjayati tasmād vā etat trayaṃ kriyate
sa brahmā rathacakramadhirohati
nābhidaghna uddhitaṃ devasyāhaṃ savituḥ save satyasavaso bṛhaspater uttamaṃ nākaṃ ruheyamiti yadi brāhmaṇo yajate brahma hi bṛhaspatir brahma hi brāhmaṇaḥ
atha yadi rājanyo yajate
devasyāhaṃ savituḥ save satyasavasa indrasyottamaṃ nākaṃ ruheyamiti kṣatraṃ hīndraḥ kṣatraṃ rājanyaḥ
triḥ sāmābhigāyati
trir abhigīyāvarohati devasyāhaṃ savituḥ save satyaprasavaso bṛhaspater uttamaṃ nākam aruhamiti yadi brāhmaṇo yajate brahma hi bṛhaspatir brahma hi brāhmaṇaḥ
atha yadi rājanyo yajate
devasyāhaṃ savituḥ save satyaprasavasa indrasyottamaṃ nākamaruhamiti kṣatraṃ hīndraḥ kṣatraṃ rājanyaḥ
atha saptadaśa dundubhīn anuvedyantaṃ saṃminvanti
pratīca āgnīdhrāt prajāpatiṃ vā eṣa ujjayati yo vājapeyena yajate vāg vai prajāpatir eṣā vai paramā vāg yā saptadaśānāṃ dundubhīnām paramām evaitad vācaṃ paramam prajāpatim ujjayati saptadaśa bhavanti saptadaśo vai prajāpatis tat prajāpatimujjayati
athaiteṣāṃ dundubhīnām
ekaṃ yajuṣāhanti tat sarve yajuṣāhatā bhavanti
sa āhanti
bṛhaspate vājaṃ jaya bṛhaspataye vācaṃ vadata bṛhaspatiṃ vājaṃ jāpayateti yadi brāhmaṇo yajate brahma hi bṛhaspatir brahma hi brāhmaṇaḥ
atha yadi rājanyo yajate
indra vājaṃ jayendrāya vācaṃ vadatendraṃ vājaṃ jāpayateti kṣatraṃ hīndraḥ kṣatraṃ rājanyaḥ
athaiteṣvājisṛtsu ratheṣu
punar āsṛteṣv eteṣāṃ dundubhīnāmekaṃ yajuṣopāvaharati tat sarve yajuṣopāvahṛtā bhavanti
sa upāvaharati
eṣā vaḥ sā satyā saṃvāg abhūd yayā bṛhaspatiṃ vājam ajījapatājījapata bṛhaspatiṃ vājaṃ vanaspatayo vimucyadhvamiti yadi brāhmaṇo yajate brahma hi bṛhaspatir brahma hi brāhmaṇaḥ
atha yadi rājanyo yajate
eṣā vaḥ sā satyā saṃvāg abhūd yayendraṃ vājam ajījapatājījapatendraṃ vājaṃ vanaspatayo vimucyadhvamiti kṣatraṃ hīndraḥ kṣatraṃ rājanyaḥ
atha vedyantāt
rājanya udaṅ saptadaśa pravyādhān pravidhyati yāvān vā ekaḥ pravyādhas tāvāṃstiryaṅ prajāpatir atha yāvat saptadaśa pravyādhās tāvān anvaṅ prajāpatiḥ
tad yad rājanyaḥ pravidhyati
eṣa vai prajāpateḥ pratyakṣatamāṃ yad rājanyas tasmādekaḥ san bahūnāmīṣṭe yad v eva caturakṣaraḥ prajāpatiścaturakṣaro rājanyas tasmād rājanyaḥ pravidhyati saptadaśa pravyādhān pravidhyati saptadaśo vai prajāpatis tat prajāpatimujjayati
atha yaṃ yajuṣā yunakti
taṃ yajamāna ātiṣṭhati devasyāhaṃ savituḥ save satyaprasavaso bṛhaspater vājajito vājaṃ jeṣamiti
tad yathaivādo bṛhaspatiḥ
savitāram prasavāyopādhāvat savitā vai devānām prasavitedam me prasuva tvatprasūta idam ujjayānīti tad asmai savitā prasavitā prāsuva tat savitṛprasūta udajayad evamevaiṣa etat savitārameva prasavāyopadhāvati savitā vai devānām prasavitedam me prasuva tvatprasūta idamujjayānīti tad asmai savitā prasavitā prasauti tatsavitṛprasūta ujjayati
atha yadyadhvaryoḥ
antevāsī vā brahmacārī vaitad yajur adhīyāt so 'nvāsthāya vācayati vājina iti vājino hy aśvās tasmād āha vājina iti vājajita ity annaṃ vai vājo 'nnajita ity evaitad āhādhvana skabhnuvanta ity adhvano hi skabhnuvanto dhāvanti yojanā mimānā iti yojanaśo hi mimānā adhvānaṃ dhāvanti kāṣṭhāṃ gacchateti yathainānantarā nāṣṭrā rakṣāṃsi na hiṃsyurevametadāha dhāvantyājimāghnanti dundubhīnabhi sāma gāyati
athaitābhyāṃ jagatībhyām
juhoti vānu vā mantrayate yadi juhoti yady anumantrayate samāna eva bandhuḥ
sa juhoti
eṣa sya vājī kṣipaṇiṃ turaṇyati grīvāyām baddho apikakṣa āsani kratuṃ dadhikrā anu saṃsaniṣyadat pathām aṅkāṃsy anvāpanīphaṇat svāhā
uta sma
asya dravatasturaṇyataḥ parṇaṃ na ver anuvāti pragardhinaḥ śyenasyeva dhrajato aṅkasam pari dadhikrāvṇaḥ sahorjā taritrataḥ svāheti
athottareṇa tricena
juhoti vānu vā mantrayate dvayaṃ tad yasmājjuhoti vānu vā mantrayate yadi juhoti yadyanumantrayate samāna eva bandhur etān evaitad aśvān dhāvata upavājayaty eteṣu vīryaṃ dadhāti tisro vā imāḥ pṛthivya iyam ahaikā dve asyāḥ pare tā evaitadujjayati
so 'numantrayate
śaṃ no bhavantu vājino haveṣu devatātā mitadravaḥ svarkāḥ jambhayanto 'hiṃ vṛkaṃ rakṣāṃsi sanemy asmad yuyavann amīvāḥ
te no arvantaḥ
havanaśruto havaṃ viśve śṛṇvantu vājino mitadravaḥ sahasrasā medhasātā saniṣyavo maho ye dhanaṃ samitheṣu jabhrire
vāje vāje 'vata
vājino no dhaneṣu viprā amṛtā ṛtajñāḥ asya madhvaḥ pibata mādayadhvaṃ tṛptā yāta pathibhir devayānairiti
atha bārhaspatyena caruṇā pratyupatiṣṭhate
tam upaspṛśaty annaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tenaivaitad etāṃ gatiṃ gatvā saṃspṛśate tad ātman kurute
sa upaspṛśati
ā mā vājasya prasavo jagamyād ity annaṃ vai vāja ā mānnasya prasavo jagamyād ity evaitad āheme dyāvāpṛthivī viśvarūpe iti dyāvāpṛthivī hi prajāpatir ā mā gantām pitarāmātarā ceti māteva ca hi piteva ca prajāpatir ā mā somo amṛtatvena gamyāditi somo hi prajāpatiḥ
tam aśvān avaghrāpayati
vājina iti vājino hyaśvās tasmād āha vājina iti vājajita ity annaṃ vai vājo 'nnajita ity evaitadāha vājaṃ sasṛvāṃsaṃ iti sariṣyanta iti vā agra āha sariṣyanta iva hi tarhi bhavanty athātra sasṛvāṃsa iti sasṛvāṃsa iva hyatra bhavanti tasmādāha sasṛvāṃsa iti bṛhaspater bhāgam avajighrateti bṛhaspater hyeṣa bhāgo bhavati tasmādāha bṛhaspater bhāgam avajighrateti nimṛjānā iti tad yajamāne vīryaṃ dadhāti tad yad aśvān avaghrāpayatīmamujjayānīti vā agre 'vaghrāpayaty athātremam udajaiṣamiti tasmād vā aśvānavaghrāpayati
athaiteṣāmājiśritāṃ rathānām
ekasminvaiśyo vā rājanyo vopāsthito bhavati sa veder uttarāyāṃ śroṇā upaviśaty athādhvaryuśca yajamānaśca pūrvayā dvārā madhugraham ādāya niṣkrāmatas taṃ vaiśyasya vā rājanyasya vā pāṇāvādhatto 'tha neṣṭāparayā dvārā surāgrahānādāya niṣkrāmati sa jaghanena śālām paryetyaikaṃ vaiśyasya vā rājanyasya vā pāṇāvādadhad āhānena ta imaṃ niṣkrīṇāmīti satyaṃ vai śrīr jyotiḥ somo 'nṛtam pāpmā tamaḥ surā satyam evaitacchriyaṃ jyotir yajamāne dadhāty anṛtena pāpmanā tamasā vaiśyaṃ vidhyati taiḥ sa yam bhogaṃ kāmayate taṃ kurute 'thaitaṃ sahiraṇyapātrameva madhugraham brahmaṇe dadāti tam brahmaṇe dadad amṛtam āyur ātman dhatte 'mṛtaṃ hyāyur hiraṇyaṃ tena sa yam bhogaṃ kāmayate taṃ kurute
atha sruvaṃ cājyavilāpanīṃ cādāya
āhavanīyam abhyaiti sa etā dvādaśāptīrjuhoti vā vācayati vā yadi juhoti yadi vācayati samāna eva bandhuḥ
sa juhoti
āpaye svāhā svāpaye svāhāpijāya svāhā kratave svāhā vasave svāhāharpataye svāhāhne mugdhāya svāhā mugdhāya vainaṃśināya svāhā vinaṃśina āntyāyanāya svāhāntyāya bhauvanāya svāhā bhuvanasya pataye svāhādhipataye svāhetyetā dvādaśāptīrjuhoti dvādaśa vai māsāḥ saṃvatsarasya saṃvatsaraḥ prajāpatiḥ prajāpatir yajñas tad yaivāsyāptir yā sampat tāmevaitadujjayati tām ātman kurute
atha ṣaṭ kﾱptīḥ
juhoti vā vācayati vā yadi juhoti yadi vācayati samāna eva bandhuḥ
sa vācayati
āyur yajñena kalpatām prāṇo yajñena kalpatāṃ cakṣur yajñena kalpatāṃ śrotraṃ yajñena kalpatām pṛṣṭhaṃ yajñena kalpatāṃ yajño yajñena kalpatām ity etāḥ ṣaṭ kﾱptīr vācayati ṣaḍ vā ṛtavaḥ saṃvatsarasya saṃvatsaraḥ prajāpatiḥ prajāpatir yajñas tad yaivāsya kﾱptir yā sampat tāmevaitadujjayati tām ātman kurute
aṣṭāśrir yūpo bhavati
aṣṭākṣarā vai gāyatrī gāyatram agneś chando devalokam evaitenojjayati saptadaśabhir vāsobhir yūpo veṣṭito vā vigrathito vā bhavati saptadaśo vai prajāpatis tat prajāpatim ujjayati
gaudhūmaṃ caṣālam bhavati
puruṣo vai prajāpater nediṣṭhaṃ so 'yam atvag ete vai puruṣasyauṣadhīnāṃ nediṣṭhatamāṃ yad godhūmās teṣāṃ na tvagasti manuṣyalokam evaitenojjayati
gartanvān yūpo 'tīkṣṇāgro bhavati
pitṛdevatyo vai gartaḥ pitṛlokam evaitenojjayati saptadaśāratnir bhavati saptadaśo vai prajāpatis tat prajāpatimujjayati
atha neṣṭā patnīm udāneṣyan
kauśaṃ vāsaḥ paridhāpayati kauśaṃ vā caṇḍātakam antaraṃ dīkṣitavasanājjaghanārdho vā eṣa yajñasya yat patnī tām etat prācīṃ yajñam prasādayiṣyan bhavaty asti vai patnyā amedhyaṃ yadavācīnaṃ nābher medhyā vai darbhās tad yad evāsyā amedhyaṃ tad evāsyā etad darbhair medhyaṃ kṛtvāthainām prācīṃ yajñam prasādayati tasmān neṣṭā patnīm udāneṣyan kauśaṃ vāsaḥ paridhāpayati kauśaṃ vā caṇḍātakam antaraṃ dīkṣitavasanāt
atha niśrayaṇīṃ niśrayati
sa dakṣiṇata udaṅ rohed uttarato vā dakṣiṇā dakṣiṇatas tv evodaṅ rohet tathā hyudag bhavati
sa rokṣyan jāyām āmantrayate
jāya ehi svo rohāveti rohāvetyāha jāyā tad yaj jāyāmāmantrayate 'rdho ha vā eṣa ātmano yajjāyā tasmād yāvajjāyāṃ na vindate naiva tāvat prajāyate 'sarvo hi tāvad bhavaty atha yadaiva jāyāṃ vindate 'tha prajāyate tarhi hi sarvo bhavati sarva etāṃ gatiṃ gacchānīti tasmājjāyāmāmantrayate
sa rohati
prajāpateḥ prajā abhūmeti prajāpaterhyeṣa prajā bhavati yo vājapeyena yajate
atha godhūmān upaspṛśati
svar devā aganmeti svarhyeṣa gacchati yo vājapeyena yajate
tad yad godhūmān upaspṛśati
annaṃ vai godhūmā annaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tenaivaitad etāṃ gatiṃ gatvā saṃspṛśate tad ātman kurute tasmād godhūmān upaspṛśati
atha śīrṣṇā yūpam atyujjihīte
amṛtā abhūmeti devalokamevaitenojjayati
atha diśo 'nuvīkṣamāṇo japati
asme vo astvindriyamasme nṛmṇamuta kraturasme varcāṃsi santu va iti sarvaṃ vā eṣa idam ujjayati yo vājapeyena yajate prajāpatiṃ hyujjayati sarvam u hyevedam prajāpatiḥ so 'sya sarvasya yaśa indriyaṃ vīryaṃ saṃvṛjya tad ātman dhatte tad ātman kurute tasmād diśo 'nuvīkṣamāṇo japati
athainam ūṣapuṭair anūdasyanti
paśavo vā ūṣā annaṃ vai paśavo 'nnaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tenaivaitad etāṃ gatiṃ gatvā saṃspṛśate tad ātman kurute tasmād enam ūṣapuṭairanūdasyanti
āśvattheṣu palāśeṣūpanaddhā bhavanti
sa yad evādo 'śvatthe tiṣṭhata indro maruta upāmantrayata tasmād āśvattheṣu palāśeṣūpanaddhā bhavanti viśo 'nūdasyanti viśo vai maruto 'nnaṃ viśas tasmād viśo 'nūdasyanti saptadaśa bhavanti saptadaśo vai prajāpatis tat prajāpatimujjayati
athemām upāvekṣamāṇo japati
namo mātre pṛthivyai namo mātre pṛthivyā iti bṛhaspater ha vā abhiṣiṣicānāt pṛthivī bibhayāṃcakāra mahad vā ayam abhūd yo 'bhyaṣeci yad vai māyaṃ nāvadṛṇīyād iti bṛhaspatirha pṛthivyai bibhayāṃcakāra yad vai meyaṃ nāvadhūnvīteti tad anayaivaitan mitradheyam akuruta na hi mātā putraṃ hinasti na putro mātaram
bṛhaspatisavo vā eṣa yad vājapeyam
pṛthivy u haitasmād bibheti mahad vā ayam abhūd yo 'bhyaṣeci yadvai māyaṃ nāvadṛṇīyād ity eṣa u hāsyai bibheti yad vai meyaṃ nāvadhūnvīteti tad anayaivaitan mitradheyaṃ kurute na hi mātā putraṃ hinasti na putro mātaram
atha hiraṇyam abhyavarohati
amṛtam āyur hiraṇyaṃ tad amṛta āyuṣi pratitiṣṭhati
athājarṣabhasyājinam upastṛṇāti
tadupariṣṭād rukmaṃ nidadhāti tam abhyavarohatīmāṃ vaiva
athāsmā āsandīm āharanti
uparisadyaṃ vā eṣa jayati yo jayaty antarikṣasadyaṃ tad enam uparyāsīnam adhastād imāḥ prajā upāsate tasmād asmā āsandīmāharanti
audumbarī bhavati
annaṃ vā ūrg udumbara ūrjo 'nnādyasyāvaruddhyai tasmād audumbarī bhavati tām agreṇa havirdhāne jaghanenāhavanīyaṃ nidadhāti
athājarṣabhasyājinam āstṛṇāti
prajāpatirvā eṣa yad ajarṣabha etā vai prajāpateḥ pratyakṣatamāṃ yad ajās tasmād etās triḥ saṃvatsarasya vijāyamānā dvau trīniti janayanti tat prajāpatim evaitat karoti tasmād ajarṣabhasyājinam āstṛṇāti
sa āstṛṇāti
iyaṃ te rāḍiti rājyam evāsminn etad dadhāty athainam āsādayati yantāsi yamana iti yantāramevainam etad yamanamāsām prajānāṃ karoti dhruvo 'si dharuṇa iti dhruvam evainam etad dharuṇam asmiṃlloke karoti kṛṣyai tvā kṣemāya tvā rayyai tvā poṣāya tveti sādhave tvety evaitad āha
bārhaspatyena caruṇā pracarati
tasyāniṣṭa eva sviṣṭakṛd bhavaty athāsmā annaṃ saṃbharaty annaṃ vā eṣa ujjayati yo vājapeyena yajate 'nnapeyaṃ ha vai nāmaitad yad vājapeyaṃ tad yad evaitad annam udajaiṣīt tad evāsmā etat saṃbharati
audumbare pātre
annaṃ vā ūrg udumbara ūrjo 'nnādyasyāvaruddhyai tasmād audumbare pātre so 'pa eva prathamāḥ saṃbharaty atha payo 'tha yathopasmāramannāni
taddhaike
saptadaśānnāni saṃbharanti saptadaśaḥ prajāpatiriti vadantas tad u tathā na kuryāt prajāpater nveva sarvam annam anavaruddhaṃ ka u tasmai manuṣyo yaḥ sarvam annam avarundhīta tasmād u sarvamevānnaṃ yathopasmāraṃ saṃbharann ekam annaṃ na saṃbharet
sa yanna saṃbharati
tasyodbruvīta tasya nāśnīyād yāvajjīvaṃ tathā nāntam eti tathā jyog jīvati sa etasya sarvasyānnādyasya saṃbhṛtasya sruveṇopaghātaṃ vājaprasavīyāni juhoti tad yābhya evaitad devatābhyo juhoti tā asmai prasuvanti tābhiḥ prasūta ujjayati tasmād vājaprasavīyāni juhoti
sa juhoti
vājasyemam prasavaḥ suṣuve 'gre somaṃ rājānam oṣadhīṣv apsu tā asmabhyam madhumatīr bhavantu vayaṃ rāṣṭre jāgṛyāma purohitāḥ svāhā
vājasyemām
prasavaḥ śiśriye divam imā ca viśvā bhuvanāni samrāṭ aditsantaṃ dāpayati prajānant sa no rayiṃ sarvavīraṃ niyacchatu svāhā
vājasya nu
prasava ābabhūvemā ca viśvā bhuvanāni sarvataḥ sanemi rājā pariyāti vidvān prajām puṣṭiṃ vardhayamāno asme svāhā
somaṃ rājānam avase 'gnim anvārabhāmahe
ādityānviṣṇuṃ sūryam brahmāṇaṃ ca bṛhaspatiṃ svāhā
aryamaṇam bṛhaspatim
indraṃ dānāya codaya vācaṃ viṣṇuṃ sarasvatīṃ savitāraṃ ca vājinaṃ svāhā
agne acchā
vadeha naḥ prati naḥ sumanā bhava pra no yaccha sahasrajit tvaṃ hi dhanadā asi svāhā
pra naḥ
yacchatv aryamā pra pūṣā pra bṛhaspatiḥ pra vāg devī dadātu naḥ svāheti
athainam pariśiṣṭenābhiṣiñcati
annādyenaivainam etad abhiṣiñcaty annādyam evāsminn etad dadhāti tasmād enam pariśiṣṭenābhiṣiñcati
so 'bhiṣiñcati
devasya tvā savituḥ prasave 'śvinor bāhubhyām pūṣṇo hastābhyāmiti devahastair evainam etad abhiṣiñcati sarasvatyai vāco yanturyantriye dadhāmīti vāg vai sarasvatī tad enaṃ vāca eva yanturyantriye dadhāti
tad u haika āhuḥ
viśveṣāṃ tvā devānāṃ yantur yantriye dadhāmīti sarvaṃ vai viśve devās tad enaṃ sarvasyaiva yanturyantriye dadhāti tad u tathā na brūyāt sarasvatyai tvā vāco yanturyantriye dadhāmīty eva brūyād vāg vai sarasvatī tad enaṃ vāca eva yanturyantriye dadhāti bṛhaspateṣṭvā sāmrājyenābhiṣiñcāmy asāv iti nāma gṛhṇāti tad bṛhaspater evainam etat sāyujyaṃ salokatāṃ gamayati
athāha
samrāḍ ayam asau samrāḍ ayam asāviti niveditam evainam etat santaṃ devebhyo nivedayaty ayam mahāvīryo yo 'bhyaṣecītyayaṃ yuṣmākaiko 'bhūt taṃ gopāyatety evaitad āha triṣkṛtva āha trivṛddhi yajñaḥ
athojjitīḥ
juhoti vā vācayati vā yadi juhoti yadi vācayati samāna eva bandhuḥ
sa vācayati
agnir ekākṣareṇa prāṇam udajayat tam ujjeṣaṃ prajāpatiḥ saptadaśākṣareṇa saptadaśaṃ stomam udajayat tam ujjeṣamiti tad yad evaitābhir etā devatā udajayaṃs tad evaiṣa etābhir ujjayati saptadaśa bhavanti saptadaśo vai prajāpatis tat prajāpatim ujjayati
athāhāgnaye sviṣṭakṛte 'nubrūhīti
tad yad antareṇāhutī etat karma kriyata eṣa vai prajāpatir ya eṣa yajñas tāyate yasmādimāḥ prajāḥ prajātā etam v evāpy etarhyanu prajāyante tanmadhyata evaitat prajāpatim ujjayati tasmād antareṇāhutī etat karma kriyata āśrāvyāhāgniṃ sviṣṭakṛtaṃ yajeti vaṣaṭkṛte juhoti
atheḍām ādadhāti
upahūtāyām iḍāyām apa upaspṛśya māhendraṃ grahaṃ gṛhṇāti māhendraṃ grahaṃ gṛhītvā stotram upākaroti taṃ stotrāya pramīvati sa upāvarohati so 'nte stotrasya bhavaty ante śastrasya
taddhaike
etat kṛtvāthaitat kurvanti tad u tathā na kuryād ātmā vai stotram prajā śastram etasmāddha sa yajamānam praṇāśayati sa jihma eti sa hvalati tasmād etad eva kṛtvāthaitat kuryāt
atheḍām ādadhāti
upahūtāyām iḍāyām apa upaspṛśya māhendraṃ grahaṃ gṛhṇāti māhendraṃ grahaṃ gṛhītvā stotram upākaroti taṃ stotrāya pramīvati sa upāvarohati so 'nte stotrasya bhavatyante śastrasya
pūrṇāhutiṃ juhoti
sarvaṃ vai pūrṇaṃ sarvam parigṛhya sūyā iti tasyāṃ varaṃ dadāti sarvaṃ vai varaḥ sarvam parigṛhya sūyā iti sa yadi kāmayeta juhuyād etāṃ yady u kāmayetāpi nādriyeta
atha śvo bhūte
anumatyai havir aṣṭākapālam puroḍāśaṃ nirvapati sa ye jaghanena śamyām piṣyamāṇānām avaśīyante piṣṭāni vā taṇḍulā vā tānt sruve sārdhaṃ saṃvapaty anvāhāryapacanād ulmukam ādadate tena dakṣiṇā yanti sa yatra svakṛtaṃ veriṇaṃ vindati śvabhrapradaraṃ vā
tad agniṃ samādhāya juhoti
eṣa te nirṛte bhāgas taṃ juṣasva svāhetīyaṃ vai nirṛtiḥ sā yam pāpmanā gṛhṇāti taṃ nirṛtyā gṛhṇāti tad yad evāsyā atra nairṛtaṃ rūpaṃ tad evaitacchamayati tatho hainaṃ sūyamānaṃ nirṛtirna gṛhṇāty atha yat svakṛte veriṇe juhoti śvabhrapradare vaitad u hyasyai nirṛtigṛhītam
athāpratīkṣam punar āyanti
athānumatyā aṣṭākapālena puroḍāśena pracaratīyaṃ vā anumatiḥ sa yas tat karma śaknoti kartuṃ yaccikīrṣatīyaṃ hāsmai tad anumanyate tad imām evaitat prīṇāty anayānumatyānumataḥ sūyā iti
atha yad aṣṭākapālo bhavati
aṣṭākṣarā vai gāyatrī gāyatrī vā iyam pṛthivy atha yat samānasya haviṣa ubhayatra juhoty eṣā hyevaitad ubhayaṃ tasya vāso dakṣiṇā yad vai savāsā araṇyaṃ nodāśaṃsate nidhāya vai tad vāso 'timucyate tatho hainaṃ sūyamānam āsaṅgo na vindati
atha śvo bhūte
āgnāvaiṣṇavam ekādaśakapālam puroḍāśaṃ nirvapati tena yatheṣṭyaivaṃ yajate tad yad evādaḥ prajātam āgnāvaiṣṇavaṃ dīkṣaṇīyaṃ havis tad evaitad agnir vai sarvā devatā agnau hi sarvābhyo devatābhyo juhvaty agnir vai yajñasyāvarārdhyo viṣṇuḥ parārdhyas tat sarvāś caivaitad devatāḥ parigṛhya sarvaṃ ca yajñam parigṛhya sūyā iti tasmād āgnāvaiṣṇava ekādaśakapālaḥ puroḍāśo bhavati tasya hiraṇyaṃ dakṣiṇāgneyo vā eṣa yajño bhavaty agne reto hiraṇyaṃ yo vai viṣṇuḥ sa yajño 'gnir u vai yajña eva tad u tad āgneyameva tasmāddhiraṇyaṃ dakṣiṇā
atha śvo bhūte
agnīṣomīyam ekādaśakapālam puroḍāśaṃ nirvapati tena yatheṣṭyaivaṃ yajata etena vā indro vṛtram ahann eteno eva vyajayata yāsyeyaṃ vijitis tāṃ tatho evaiṣa etena pāpmānaṃ dviṣantam bhrātṛvyaṃ hanti tatho eva vijayate vijite 'bhaye 'nāṣṭre sūyā iti tasmād agnīṣomīya ekādaśakapālaḥ puroḍāśo bhavati tasyotsṛṣṭo gaur dakṣiṇotsarjaṃ vā amuṃ candramasaṃ ghnanti paurṇamāsenāha ghnanty āmāvāsyenotsṛjanti tasmād utsṛṣṭo gaur dakṣiṇā
atha śvo bhūte
aindrāgnaṃ dvādaśakapālam puroḍāśaṃ nirvapati tena yatheṣṭyaivaṃ yajate yatra vā indro vṛtram ahaṃs tad asya bhītasyendriyaṃ vīryam apacakrāma sa etena haviṣendriyaṃ vīryam punar ātmann adhatta tatho evaiṣa etena haviṣendriyaṃ vīryam ātman dhatte tejo vā agnir indriyaṃ vīryam indra ubhe vīrye parigṛhya sūyā iti tasmād aindrāgno dvādaśakapālaḥ puroḍāśo bhavati tasyarṣabho 'naḍvān dakṣiṇā sa hi vahenāgneya āṇḍābhyām aindras tasmād ṛṣabho 'naḍvān dakṣiṇā
athāgrayaṇeṣṭyā yajate
sarvān vā eṣa yajñakratūn avarunddhe sarvā iṣṭīrapi darvihomān yo rājasūyena yajate devasṛṣṭo vā eṣeṣṭir yad āgrayaṇeṣṭir anayā me 'pīṣṭam asad anayāpi sūyā iti tasmād āgrayaṇeṣṭyā yajata oṣadhīr vā eṣa sūyamāno 'bhisūyate tad oṣadhīr evaitad anamīvā akilviṣāḥ kurute 'namīvā akilviṣā oṣadhīr abhisūyā iti tasya gaurdakṣiṇā
atha cāturmāsyair yajate
sarvān vā eṣa yajñakratūn avarunddhe sarvā iṣṭīrapi darvihomān yo rājasūyena yajate devasṛṣṭo vā eṣa yajñakratur yaccāturmāsyāny ebhir me 'pīṣṭam asad ebhir api sūyā iti tasmāccāturmāsyair yajate
vaiśvadevena yajate
vaiśvadevena vai prajāpatir bhūmānam prajāḥ sasṛje bhūmānam prajāḥ sṛṣṭvā sūyā iti tatho evaiṣa etad vaiśvadevenaiva bhūmānam prajāḥ sṛjate bhūmānam prajāḥ sṛṣṭvā sūyā iti
atha varuṇapraghāsair yajate
varuṇapraghāsair vai prajāpatiḥ prajā varuṇapāśāt prāmuñcat tā asyānamīvā akilviṣāḥ prajā prājāyantānamīvā akilviṣāḥ prajā abhisūyā iti tatho evaiṣa etad varuṇapraghāsair eva prajā varuṇapāśāt pramuñcati tā asyānamīvā akilviṣāḥ prajāḥ prajāyante 'namīvā akilviṣāḥ prajā abhisūyā iti
atha sākamedhair yajate
sākamedhair vai devā vṛtram aghnaṃs tair v eva vyajayanta yeyameṣāṃ vijitistāṃ tatho evaiṣa etaiḥ pāpmānaṃ dviṣantam bhrātṛvyaṃ hanti tatho eva vijayate vijite 'bhaye 'nāṣṭre sūyā iti
atha śunāsīryeṇa yajate
ubhau rasau parigṛhya sūyā ityatha pañcavātīyaṃ sa pañcadhāhavanīyaṃ vyuhya sruveṇopaghātaṃ juhoti
sa pūrvārdhye juhoti
agninetrebhyo devebhyaḥ puraḥsadbhyaḥ svāhetyatha dakṣiṇārdhye juhoti yamanetrebhyo devebhyo dakṣiṇāsadbhyaḥ svāhety atha paścārdhye juhoti viśvadevanetrebhyo devebhyaḥ paścātsadbhyaḥ svāhety athottarārdhye juhoti mitrāvaruṇanetrebhyo vā marunnetrebhyo vā devebhya uttarāsadbhyaḥ svāhetyatha madhye juhoti somanetrebhyo devebhya uparisadbhyo duvasvadbhyaḥ svāheti
atha sārdhaṃ samuhya juhoti
ye devā agninetrāḥ puraḥsadas tebhyaḥ svāhā ye devā yamanetrā dakṣiṇāsadas tebhyaḥ svāhā ye devā viśvadevanetrāḥ paścātsadas tebhyaḥ svāhā ye devā mitrāvaruṇanetrā vā marunnetrā vottarāsadas tebhyaḥ svāhā ye devāḥ somanetrā uparisado duvasvantas tebhyaḥ svāheti tad yad evaṃ juhoti
yatra vai devāḥ
sākamedhair vyajayanta yeyameṣāṃ vijitis tāṃ taddhocur utpibante vā imāni dikṣu nāṣṭrā rakṣāṃsi hantaibhyo vajram praharāmeti vajro vā ājyaṃ ta etena vajreṇājyena dikṣu nāṣṭrā rakṣāṃsyavāghnaṃs te vyajayanta yeyameṣāṃ vijitis tāṃ tatho evaiṣa etena vajreṇājyena dikṣu nāṣṭrā rakṣāṃsy avahanti tatho eva vijayate vijite 'bhaye 'nāṣṭre sūyā iti
atha yad etā aparāḥ pañcāhutīr juhoti
kṣaṇvanti vā etad agner vivṛhanti yat pañcadhāhavanīyaṃ vyūhanti tad evāsyaitena saṃdadhāti tasmādetā aparāḥ pañcāhutīr juhoti
tasya praṣṭivāhano 'śvaratho dakṣiṇā
trayo 'śvā dvau savyaṣṭhṛsārathī te pañca prāṇā yo vai prāṇaḥ sa vātas tad yad etasya karmaṇa eṣā dakṣiṇā tasmāt pañcavātīyaṃ nāma
sa haitenāpi bhiṣajyet
ayaṃ vai prāṇo yo 'yam pavate yo vai prāṇaḥ sa āyuḥ so 'yam eka ivaiva pavate so 'yaṃ puruṣe 'ntaḥ praviṣṭo daśadhā vihito daśa vā etā āhutīr juhoti tad asmin daśa prāṇān kṛtsnameva sarvam āyur dadhāti sa yad ihāpi gatāsur iva bhavaty ā haivainena harati
athendraturīyam
āgneyo 'ṣṭākapālaḥ puroḍāśo bhavati vāruṇo yavamayaś carū raudro gāvedhukaś carur anaḍuhyai vahalāyā aindraṃ dadhi tenendraturīyeṇa yajata indrāgnī u haivaitat samūdāte utpibante vā imāni dikṣu nāṣṭrā rakṣāṃsi hantaibhyo vajram praharāveti
sa hāgnir uvāca
trayo mama bhāgāḥ santv ekas taveti tatheti tāvetena haviṣā dikṣu nāṣṭrā rakṣāṃsy avāhatāṃ tau vyajayetāṃ yainayor iyaṃ vijitis tāṃ tatho evaiṣa etena haviṣā dikṣu nāṣṭrā rakṣāṃsyavahanti tatho eva vijayate vijite 'bhaye 'nāṣṭre sūyā iti
sa ya eṣa āgneyo 'ṣṭākapālaḥ puroḍāśo bhavati
so 'gnereko bhāgo 'tha yad vāruṇo yavamayaś carur bhavati yo vai varuṇaḥ so 'gniḥ so 'gner dvitīyo bhāgo 'tha yadraudro gāvedhukaścarurbhavati yo vai rudraḥ so 'gniḥ so 'gnes tṛtīyo bhāgo 'tha yad gāvedhuko bhavati vāstavyo vā eṣa devo vāstavyā gavedhukās tasmād gāvedhuko bhavaty atha yad anaḍuhyai vahalāyā aindraṃ dadhi bhavati sa indrasya caturtho bhāgo yad vai caturthaṃ tat turīyaṃ tasmād indraturīyaṃ nāma tasyaiṣaivānaḍuhī vahalā dakṣiṇā sā hi vahenāgneyy agnidagdham iva hyasyai vaham bhavaty atha yat strī satī vahaty adharmeṇa tad asyai vāruṇaṃ rūpam atha yad gaustena raudry atha yad asyā aindraṃ dadhi tenaindryeṣā hi vā etat sarvaṃ vyaśnute tasmādeṣaivānaḍuhī vahalā dakṣiṇā
athāpāmārgahomaṃ juhoti
apāmārgair vai devā dikṣu nāṣṭrā rakṣāṃsyapāmṛjata te vyajayanta yeyameṣāṃ vijitis tāṃ tatho evaiṣa etad apāmārgair eva dikṣu nāṣṭrā rakṣāṃsyapamṛṣṭe tatho eva vijayate vijite 'bhaye 'nāṣṭre sūyā iti
sa pālāśe vā sruve vaikaṅkate vā
apāmārgataṇḍulān ādatte 'nvāhāryapacanād ulmukam ādadate tena prāñco vodañco vā yanti tad agniṃ samādhāya juhoti
sa ulmukam ādatte
agne sahasva pṛtanā iti yudho vai pṛtanā yudhaḥ sahasvety evaitad āhābhimātīr apāsyeti sapatno vā abhimātiḥ sapatnam apajahīty evaitad āha duṣṭaras tarannarātīr iti dustaro hyeṣa rakṣobhir nāṣṭrābhis tarannarātīr iti sarvaṃ hyeṣa pāpmānaṃ tarati tasmād āha tarannarātīriti varco dhā yajñavāhasīti sādhu yajamāne dadhadity evaitad āha
tad agniṃ samādhāya juhoti
devasya tvā savituḥ prasave 'śvinor bāhubhyām pūṣṇo hastābhyām upāṃśorvīryeṇa juhomīti yajñamukhaṃ vā upāṃśur yajñamukhenaivaitan nāṣṭrā rakṣāṃsi hanti hataṃ rakṣaḥ svāheti tannāṣṭrā rakṣāṃsi hanti
sa yadi pālāśaḥ sruvo bhavati
brahma vai palāśo brahmaṇaivaitan nāṣṭrā rakṣāṃsi hanti yady u vaikaṅkato vajro vai vikaṅkato vajreṇaivaitan nāṣṭrā rakṣāṃsi hanti rakṣasāṃ tvā vadhāyeti tannāṣṭrā rakṣāṃsi hanti
sa yadi prāṅitvā juhoti
prāñcaṃ sruvam asyati yady udaṅṅ itvā juhoty udañcaṃ sruvam asyaty avadhiṣma rakṣa iti tan nāṣṭrā rakṣāṃsi hanti
athāpratīkṣam punar āyanti
sa haitenāpi pratisaraṃ kurvīta sa yasyāṃ tato diśi bhavati tat pratītya juhoti pratīcīnaphalo vā apāmārgaḥ sa yo hāsmai tatra kiṃcit karoti tameva tat pratyag dhūrvati tasya nāmādiśed avadhiṣmāmum asau hata iti tannāṣṭrā rakṣāṃsi hanti
āgnāvaiṣṇavamekādaśakapālam puroḍāśaṃ nirvapati
aindrāvaiṣṇavaṃ caruṃ vaiṣṇavaṃ trikapālaṃ vā puroḍāśaṃ caruṃ vā tena triṣaṃyuktena yajate puruṣān etad devā upāyaṃs tatho evaiṣa etat puruṣān evopaiti
sa yadāgnāvaiṣṇavaḥ
ekādaśakapālaḥ puroḍāśo bhavaty agnirvai dātā vaiṣṇavāḥ puruṣās tad asmā agnir dātā puruṣāndadāti
atha yad aindrāvaiṣṇavaḥ
carur bhavatīndro vai yajamāno vaiṣṇavāḥ puruṣās tad asmā agnir dātā puruṣān dadāti tair evaitat saṃspṛśate tān ātman kurute
atha yad vaiṣṇavaḥ
trikapālo vā puroḍāśo bhavati carur vā yān evāsmā agnirdātā puruṣāndadāti teṣv evaitad antataḥ pratitiṣṭhati yad vai puruṣavān karma cikīrṣati śaknoti vai tat kartuṃ tat puruṣān evaitad upaiti puruṣavānt sūyā iti tasya vāmano gaur dakṣiṇā sa hi vaiṣṇavo yad vāmanaḥ
athāpareṇa triṣaṃyuktena yajate
sa āgnāpauṣṇam ekādaśakapālam puroḍāśaṃ nirvapaty aindrāpauṣṇaṃ carum pauṣṇaṃ caruṃ tena triṣaṃyuktena yajate paśūneva tad devā upāyaṃs tatho evaiṣa etat paśūn evopaiti
sa yadāgnāpauṣṇaḥ
ekādaśakapālaḥ puroḍāśo bhavaty agnir vai dātā pauṣṇāḥ paśavas tad asmā agnireva dātā paśūn dadāti
atha yad aindrāpauṣṇaḥ
carur bhavatīndro vai yajamānaḥ pauṣṇāḥ paśavaḥ sa yān evāsmā agnirdātā paśūn dadāti tair evaitat saṃspṛśate tānātmankurute
atha yat pauṣṇaḥ
carur bhavati yān evāsmā agnir dātā paśūndadāti teṣv evaitad antataḥ pratitiṣṭhati yad vai paśumān karma cikīrṣati śaknoti vai tat kartuṃ tat paśūnevaitad upaiti paśumānt sūyā iti tasya śyāmo gaurdakṣiṇā sa hi pauṣṇo yacchyāmo dve vai śyāmasya rūpe śuklaṃ caiva loma kṛṣṇaṃ ca dvandvaṃ vai mithunam prajananaṃ vai pūṣā paśavo hi pūṣā paśavo hi prajananam mithunam evaitat prajananaṃ kriyate tasmācchyāmo gaur dakṣiṇā
athāpareṇa triṣaṃyuktena yajate
so 'gnīṣomīyam ekādaśakapālam puroḍāśaṃ nirvapaty aindrāsaumyaṃ caruṃ saumyaṃ caruṃ tena triṣaṃyuktena yajate varca eva taddevā upāyaṃs tatho evaiṣa etad varca evopaiti
sa yad agnīṣomīyaḥ
ekādaśakapālaḥ puroḍāśo bhavaty agnirvai dātā varcaḥ somas tad asmā agnireva dātā varco dadāti
atha yad aindrāsaumyaḥ
carur bhavatīndro vai yajamāno varcaḥ somaḥ sa yadevāsmā agnirdātā varco dadāti tenaivaitat saṃspṛśate tad ātman kurute
atha yatsaumyaḥ
carurbhavati yadevāsmā agnirdātā varco dadāti tasminnevaitad antataḥ pratitiṣṭhati yadvai varcasvī karma cikīrṣati śaknoti vai tat kartuṃ tad varca evaitad upaiti varcasvī sūyā iti no hy avarcaso vyāptyā canārtho 'sti tasya babhrur gaur dakṣiṇā sa hi saumyo yad babhruḥ
atha śvo bhūte
vaiśvānaraṃ dvādaśakapālam puroḍāśaṃ nirvapati vāruṇaṃ yavamayaṃ caruṃ tābhyām anūcīnāhaṃ veṣṭibhyāṃ yajate samānabarhirbhyāṃ vā
sa yad vaiśvānaro bhavati
saṃvatsaro vai vaiśvānaraḥ saṃvatsaraḥ prajāpatiḥ prajāpatir eva tadbhūmānam prajāḥ sasṛje bhūmānam prajāḥ sṛṣṭvā sūyā iti tatho evaiṣa etadbhūmānam prajāḥ sṛjate bhūmānam prajāḥ sṛṣṭvā sūyā iti
atha yad dvādaśakapālo bhavati
dvādaśa vai māsāḥ saṃvatsarasya saṃvatsaro vaiśvānaras tasmād dvādaśakapālo bhavati
atha yadvāruṇo yavamayaś carur bhavati
tat sarvasmād evaitad varuṇapāśāt sarvasmād varuṇyāt prajāḥ pramuñcati tā asyānamīvā akilviṣāḥ prajāḥ prajāyante 'namīvā akilviṣāḥ prajā abhi sūyā iti
ṛṣabho vaiśvānarasya dakṣiṇā
saṃvatsaro vai vaiśvānaraḥ saṃvatsaraḥ prajāpatir ṛṣabho vai paśūnām prajāpatis tasmād ṛṣabho vaiśvānarasya dakṣiṇā kṛṣṇaṃ vāso vāruṇasya taddhi vāruṇaṃ yat kṛṣṇaṃ yadi kṛṣṇaṃ na vindedapi yad eva kiṃ ca vāsaḥ syād granthibhir hi vāso vāruṇaṃ varuṇyo hi granthiḥ
araṇyoragnī samārohya
senānyo gṛhānparetyāgnaye 'nīkavate 'ṣṭākapālam puroḍāśaṃ nirvapaty agnirvai devatānām anīkaṃ senāyā vai senānīranīkaṃ tasmādagnaye 'nīkavata etadvā asyaikaṃ ratnaṃ yat senānīs tasmā evaitena sūyate taṃ svamanapakramiṇaṃ kurute tasya hiraṇyaṃ dakṣiṇāgneyo vā eṣa yajño bhavaty agne reto hiraṇyaṃ tasmāddhiraṇyaṃ dakṣiṇā
atha śvobhūte
purohitasya gṛhānparetya bārhaspatyaṃ caruṃ nirvapati bṛhaspatirvai devānāṃ purohita eṣa vā etasya purohito bhavati tasmādbārhaspatyo bhavaty etadvā asyaikaṃ ratnaṃ yatpurohitastasmā evaitena sūyate taṃ svam anapakramiṇaṃ kurute tasya śitipṛṣṭho gaurdakṣiṇaiṣā vā ūrdhvā bṛhaspater dik tad eṣa upariṣṭād aryamṇaḥ panthās tasmācchitipṛṣṭho bārhaspatyasya dakṣiṇā
atha śvobhūte
sūyamānasya gṛha aindramekādaśakapālam puroḍāśaṃ nirvapati kṣatraṃ vā indraḥ kṣatraṃ sūyamānas tasmādaindro bhavati tasyarṣabho dakṣiṇā sa hyaindro yadṛṣabhaḥ
atha śvobhūte
mahiṣyai gṛhānparetya ādityaṃ caruṃ nirvapatīyaṃ vai pṛthivyaditiḥ seyaṃ devānām patny eṣā vā etasya patnī bhavati tasmādādityo bhavatyetadvā asyaikaṃ ratnaṃ yanmahiṣī tasyā evaitena sūyate tāṃ svām anapakramiṇīṃ kurute tasyai dhenurdakṣiṇā dhenuriva vā iyam manuṣyebhyaḥ sarvān kāmān duhe mātā dhenur māteva vā iyam manuṣyānbibharti tasmāddhenurdakṣiṇā
atha śvobhūte
sūtasya gṛhān paretya vāruṇaṃ yavamayaṃ caruṃ nirvapati savo vai sūtaḥ savo vai devānāṃ varuṇas tasmād vāruṇo bhavaty etad vā asyaikaṃ ratnaṃ yat sūtas tasmā evaitena sūyate taṃ svam anapakramiṇaṃ kurute tasyāśvo dakṣiṇā sa hi vāruṇo yadaśvaḥ
atha śvobhūte
grāmaṇyo gṛhānparetya mārutaṃ saptakapālam puroḍāśaṃ nirvapati viśo vai maruto vaiśyo vai grāmaṇīs tasmānmāruto bhavaty etadvā asyaikaṃ ratnaṃ yadgrāmaṇīstasmā evaitena sūyate taṃ svamanapakramiṇaṃ kurute tasya pṛṣangaurdakṣiṇā bhūmā vā etadrūpāṇāṃ yatpṛṣato gor viśo vai maruto bhūmo vai viṭ tasmātpṛṣangaurdakṣiṇā
atha śvobhūte
kṣatturgṛhānparetya sāvitraṃ dvādaśakapālaṃ vāṣṭākapālaṃ vā puroḍāśaṃ nirvapati savitā vai devānām prasavitā prasavitā vai kṣattā tasmātsāvitro bhavaty etad vā asyaikaṃ ratnaṃ yat kṣattā tasmā evaitena sūyate taṃ svam anapakramiṇaṃ kurute tasya śyeto 'naḍvāndakṣiṇaiṣa vai savitā ya eṣa tapaty eti vā eṣa ety anaḍvān yuktas tad yacchyeto bhavati śyeta iva hyeṣa udyaṃścāstaṃ ca yanbhavati tasmācchyeto 'naḍvāndakṣiṇā
atha śvobhūte
saṃgrahīturgṛhānparetyāśvinaṃ dvikapālam puroḍāśaṃ nirvapati sayonī vā aśvinau sayonī savyaṣṭhṛsārathī samānaṃ hi rathamadhitiṣṭhatastasmādāśvino bhavatyetadvā asyaikaṃ ratnaṃ yatsaṃgrahītā tasmā evaitena sūyate taṃ svamanapakramiṇaṃ kurute tasya yamau gāvau dakṣiṇā tau hi sayonī yadyamau yadi yamau na vinded apy anūcīnagarbhāveva gāvau dakṣiṇā syātāṃ tā u hyapi samānayonī
atha śvobhūte
bhāgadughasya gṛhānparetya pauṣṇaṃ caruṃ nirvapati pūṣā vai devānām bhāgadugha eṣa vā etasya bhāgadugho bhavati tasmātpauṣṇo bhavatyetadvā asyaikaṃ ratnaṃ yadbhāgadughastasmā evaitena sūyate taṃ svam anapakramiṇaṃ kurute tasya śyāmo gaurdakṣiṇā tasyāsāveva bandhuryo 'sau triṣaṃyukteṣu
atha śvobhūte
akṣāvāpasya ca gṛhebhyo govikartasya ca gavedhukāḥ saṃbhṛtya sūyamānasya gṛhe raudraṃ gāvedhukaṃ caruṃ nirvapati te vā ete dve satī ratne ekaṃ karoti sampadaḥ kāmāya tadyadetena yajate yāṃ vā imāṃ sabhāyāṃ ghnanti rudro haitām abhimanyate 'gnir vai rudro 'dhidevanaṃ vā agnis tasyaite 'ṅgārā yad akṣās tamevaitena prīṇāti tasya ha vā eṣānumatā gṛheṣu hanyate yo vā rājasūyena yajate yo vaitadevaṃ vedaitadvā asyaikaṃ ratnaṃ yadakṣāvāpaśca govikartaśca tābhyām evaitena sūyate tau svāvanapakramiṇau kurute tasya dvirūpo gaurdakṣiṇā śitibāhur vā śitivālo vāsirnakharo vāladāmnākṣāvapanam prabaddham etad u hi tayorbhavati
atha śvobhūte
pālāgalasya gṛhānparetya caturgṛhītamājyaṃ gṛhītvādhvana ājyaṃ juhoti juṣāṇo 'dhvājyasya vetu svāheti praheyo vai pālāgalo 'dhvānaṃ vai prahita eti tasmādadhvana ājyaṃ juhotyetadvā asyaikaṃ ratnaṃ yat pālāgalastasmā evaitena sūyate taṃ svamanapakramiṇaṃ kurute tasya dakṣiṇā pyukṣṇaveṣṭitaṃ dhanuś carmamayā vāṇavanto lohita uṣṇīṣa etad u hi tasya bhavati
tāni vā etāni
ekādaśa ratnāni sampādayaty ekādaśākṣarā vai triṣṭubvīryaṃ triṣṭub vīryam evaitad ratnāny abhisaṃpādayati tad yad ratnināṃ havirbhiryajata eteṣāṃ vai rājā bhavati tebhya evaitena sūyate tānt svānanapakramiṇaḥ kurute
atha śvobhūte
parivṛttyai gṛhānparetya nairṛtaṃ caruṃ nirvapati yā vā aputrā patnī sā parivṛttī sakṛṣṇānāṃ vrīhīṇāṃ nakhairnirbhidya taṇḍulānnairṛtaṃ caruṃ śrapayati sa juhotyeṣa te nirṛte bhāgastaṃ juṣasva svāheti yā vā aputrā patnī sā nirṛtigṛhītā tadyadevāsyā atra nairṛtaṃ rūpaṃ tad evaitacchamayati tatho hainaṃ sūyamānaṃ nirṛtirna gṛhṇāti tasya dakṣiṇā kṛṣṇā gauḥ parimūrṇī paryāriṇī sā hyapi nirṛtigṛhītā tāmāha mā me 'dyeśāyāṃ vātsīditi tatpāpmānamapādatte
upariṣṭādratnānāṃ saumāraudreṇa yajate
sa śvetāyai śvetavatsāyai payasi śṛto bhavati tad yad upariṣṭād ratnānāṃ saumāraudreṇa yajate
svarbhānurha vā āsuraḥ
sūryaṃ tamasā vivyādha sa tamasā viddho na vyarocata tasya somārudrāvevaitattamo 'pāhatāṃ sa eṣo 'pahatapāpmā tapati tatho evaiṣa etat tamaḥ praviśaty etaṃ vā tamaḥ praviśati yad ayajñiyān yajñena prasajaty ayajñiyān vā etad yajñena prasajati śūdrāṃs tvad yāṃs tvat tasya somārudrāvevaitattamo 'pahataḥ so 'pahatapāpmaiva dīkṣate tadyacchvetāyai śvetavatsāyai payasi śṛto bhavati kṛṣṇaṃ vai tamas tat tamo 'pahanti tasyaiṣaiva śvetā śvetavatsā dakṣiṇā
sa haitenāpi yajeta
yo 'laṃ yaśase sanna yaśo bhavati yo vā anūcānaḥ so 'laṃ yaśase sanna yaśo bhavati yo na yaśo bhavati sa tamasā vai sa tatprāvṛto bhavati tasya somārudrāvevaitattamo 'pahataḥ so 'pahatapāpmā jyotireva śriyā yaśasā bhavati
atha maitrābārhaspatyaṃ caruṃ nirvapati
hvalati vā eṣa yo yajñapathād ety eti vā eṣa yajñapathādyadayajñiyān yajñena prasajaty ayajñiyānvā etadyajñena prasajati śūdrāṃs tvad yāṃs tvan mitrābṛhaspatī vai yajñapatho brahma hi mitro brahma hi yajño brahma hi bṛhaspatir brahma hi yajñas tat punar yajñapathamapipadyate so 'pipadyaiva yajñapathaṃ dīkṣate tasmānmaitrābārhaspatyaṃ caruṃ nirvapati
tasyāvṛt
yā svayampraśīrṇāśvatthī śākhā prācī vodīcī vā bhavati tasyai maitram pātraṃ karoti varuṇyā vā eṣā yā paraśuvṛkṇāthaiṣā maitrī yā svayampraśīrṇā tasmātsvayampraśīrṇāyai śākhāyai maitram pātraṃ karoti
athātacya dadhi
vināṭa āsicya rathaṃ yuktvābadhya dedīyitavā āha tad yat svayamuditaṃ navanītaṃ tadājyam bhavati varuṇyaṃ vā etadyanmathitamathaitanmaitraṃ yatsvayamuditaṃ tasmātsvayamuditamājyam bhavati
dvedhā taṇḍulānkurvanti
sa ye 'ṇīyāṃsaḥ paribhinnāste bārhaspatyā atha ye sthavīyāṃso 'paribhinnās te maitrā na vai mitraḥ kaṃcana hinasti na mitraṃ kaścana hinasti nainaṃ kuśo na kaṇṭako vibhinatti nāsya vraṇaścanāsti sarvasya hyeva mitro mitram
atha bārhaspatyaṃ carumadhiśrayati
tam maitreṇa pātreṇāpidadhāti tadājyamānayati tattaṇḍulānāvapati sa eṣa ūṣmaṇaiva śrapyate varuṇyo vā eṣa yo 'gninā śṛto 'thaiṣa maitro ya ūṣmaṇā śṛtastasmādūṣmaṇā śṛto bhavati tayorubhayoravadyannāha mitrābṛhaspatibhyām anubrūhīty āśrāvyāha mitrābṛhaspatī yajeti vaṣaṭkṛte juhoti
sa vai dīkṣate
sa upavasathe 'gnīṣomīyam paśumālabhate tasya vapayā pracaryāgnīṣomīyam ekādaśakapālam puroḍāśam nirvapati tadanu devasvāṃ havīṃṣi nirupyante
savitre satyaprasavāya
dvādaśakapālaṃ vāṣṭākapālaṃ vā puroḍāśaṃ nirvapati plāśukānāṃ vrīhīṇāṃ savitā vai devānām prasavitā savitṛprasūtaḥ sūyā ity atha yatplāśukānāṃ vrīhīṇāṃ kṣipre mā prasuvāniti
athāgnaye gṛhapataye
aṣṭākapālam puroḍāśaṃ nirvapatyāśūnāṃ śrīrvai gārhapataṃ yāvato yāvata īṣṭe tadenamagnireva gṛhapatirgārhapatamabhi pariṇayaty atha yadāśūnāṃ kṣipre mā pariṇayāniti
atha somāya vanaspataye
śyāmākaṃ carum nirvapati tadenaṃ soma eva vanaspatiroṣadhibhyaḥ suvatyatha yacchyāmāko bhavatyete vai somasyauṣadhīnāṃ pratyakṣatamāṃ yacchyāmākās tasmācchyāmāko bhavati
atha bṛhaspataye vāce
naivāraṃ caruṃ nirvapati tadenam bṛhaspatireva vāce suvaty atha yannaivāro bhavati brahma vai bṛhaspatir ete vai brahmaṇā pacyante yan nīvārās tasmānnaivāro bhavati
athendrāya jyeṣṭhāya
hāyanānāṃ caruṃ nirvapati tadenamindra eva jyeṣṭho jyaiṣṭhyamabhi pariṇayatyatha yaddhāyanānām bhavaty atiṣṭhā vā etā oṣadhayo yaddhāyanā atiṣṭho vā indrastasmāddhāyanānām bhavati
atha rudrāya paśupataye
raudraṃ gāvedhukaṃ caruṃ nirvapati tadenaṃ rudra eva paśupatiḥ paśubhyaḥ suvaty atha yad gāvedhuko bhavati vāstavyo vā eṣa devo vāstavyā gavedhukās tasmādgāvedhuko bhavati
atha mitrāya satyāya
nāmbānāṃ caruṃ nirvapati tadenam mitra eva satyo brahmaṇe suvatyatha yannāmbānām bhavati varuṇyā vā etā oṣadhayo yāḥ kṛṣṭe jāyante 'thaite maitrā yan nāmbās tasmānnāmbānām bhavati
atha varuṇāya dharmapataye
vāruṇaṃ yavamayaṃ caruṃ nirvapati tadenaṃ varuṇa eva dharmapatir dharmasya patiṃ karoti paramatā vai sā yo dharmasya patir asad yo hi paramatāṃ gacchati taṃ hi dharma upayanti tasmādvaruṇāya dharmapataye
athāgnīṣomīyena puroḍāśena pracarati
tasyāniṣṭa eva sviṣṭakṛdbhavaty athaitair havirbhiḥ pracarati yadaitair havirbhiḥ pracarati
athainaṃ dakṣiṇe bāhāvabhipadya japati
savitā tvā savānāṃ suvatāmagnirgṛhapatīnāṃ somo vanaspatīnāṃ bṛhaspatirvāca indro jyaiṣṭhyāya rudraḥ paśubhyo mitraḥ satyo varuṇo dharmapatīnām
imaṃ devāḥ
asapatnaṃ suvadhvamitīmaṃ devā abhrātṛvyaṃ suvadhvamityevaitadāha mahate kṣatrāya mahate jyaiṣṭhyāyeti nātra tirohitamivāsti mahate jānarājyāyeti mahate janānāṃ rājyāyety evaitad āhendrasyendriyāyeti vīryāyety evaitadāha yadāhendrasyendriyāyetīmamamuṣyai putramamuṣyai putramiti tadyadevāsya janma tata evaitadāhāsyai viśa iti yasyai viśo rājā bhavatyeṣa vo 'mī rājā somo 'smākam brāhmaṇānāṃ rājeti tadasmā idaṃ sarvamādyaṃ karoti brāhmaṇam evāpoddharati tasmād brāhmaṇo 'nādyaḥ somarājā hi bhavati
etā ha vai devāḥ savasyeśate
tasmād devasvo nāma tadenametā eva devatāḥ suvate tābhiḥ sūtaḥ śvaḥ sūyate
tā vai dvināmnyo bhavanti
dvandvaṃ vai vīryaṃ vīryavatyaḥ suvāntā iti tasmād dvināmnyo bhavanti
athāhāgnaye sviṣṭakṛte 'nubrūhīti
tadyadantareṇāhutī etatkarma kriyata eṣa vai prajāpatirya eṣa yajñas tāyate yasmādimāḥ prajāḥ prajātā etam v evāpyetarhyanu prajāyante tad enam madhyata evaitasya prajāpaterdadhāti madhyataḥ suvati tasmād antareṇāhutī etatkarma kriyata āśrāvyāhāgnaye sviṣṭakṛte preṣyeti vaṣaṭkṛte juhoti
sa vā apaḥ saṃbharati
tad yad apaḥ saṃbharati vīryaṃ vā āpo vīryam evaitad rasam apāṃ saṃbharati
audumbare pātre
annaṃ vā ūrg udumbara ūrjo 'nnādyasyāvaruddhyai tasmādaudumbare pātre
sa sārasvatīreva prathamā gṛhṇāti
apo devā madhumatīr agṛbhṇann ity apo devā rasavatīragṛhṇann ityevaitad āhorjasvatī rājasvaścitānā iti rasavatīrityevaitadāha yadāhorjasvatīriti rājasvaścitānā iti yāḥ prajñātā rājasva ityevaitadāha yābhirmitrāvaruṇāvabhyaṣiñcann ity etābhirhi mitrāvaruṇāvabhyaṣiñcanyābhir indram anayannatyarātīrityetābhirhīndraṃ nāṣṭrārakṣāṃsyatyanayaṃstābhirabhiṣiñcati vāgvai sarasvatī vācaivainametadabhiṣiñcaty etā vā ekā āpastā evaitat saṃbharati
athādhvaryuḥ
caturgṛhītamājyaṃ gṛhītvāpo 'bhyavaiti tadyā ūrmī vyardataḥ paśau vā puruṣe vābhyavete tau gṛhṇāti
sa yaḥ prāṅ udardati
taṃ gṛhṇāti vṛṣṇa ūrmirasi rāṣṭradā rāṣṭraṃ me dehi svāhā vṛṣṇa ūrmirasi rāṣṭradā rāṣṭramamuṣmai dehīti
atha yaḥ pratyaṅṅudardati
taṃ gṛhṇāti vṛṣaseno 'si rāṣṭradā rāṣṭraṃ me dehi svāhā vṛṣaseno 'si rāṣṭradā rāṣṭramamuṣmai dehīti tābhirabhiṣiñcati vīryaṃ vā etad apām udardati paśau vā puruṣe vābhyavete vīryeṇaivainam etad abhiṣiñcaty etā vā ekā āpas tā evaitat saṃbharati
atha syandamānā gṛhṇāti
artheta stha rāṣṭradā rāṣṭram me datta svāhārtheta stha rāṣṭradā rāṣṭram amuṣmai datteti tābhirabhiṣiñcati vīryeṇa vā etāḥ syandante tasmādenāḥ syandamānā na kiṃcana pratidhārayate vīryeṇaivainam etad abhiṣiñcaty etā vā ekā āpastā evaitat saṃbharati
atha yāḥ syandamānānām pratīpaṃ syandante
tā gṛhṇāty ojasvatī stha rāṣṭradā rāṣṭram me datta svāhaujasvatī stha rāṣṭradā rāṣṭramamuṣmai datteti tābhirabhiṣiñcati vīryeṇa vā etāḥ syandamānānām pratīpaṃ syandante vīryeṇaivainam etad abhiṣiñcaty etā vā ekā āpastā evaitat saṃbharati
athāpayatīrgṛhṇāti
āpaḥ parivāhiṇī stha rāṣṭradā rāṣṭramamuṣmai datteti tābhirabhiṣiñcatyetasyai vā eṣāpacchidyaiṣaiva punarbhavatyapi ha vā asyānyarāṣṭrīyo rāṣṭre bhavaty apy anyarāṣṭrīyam avaharate tathāsmin bhūmānaṃ dadhāti bhūmnaivainametadabhiṣiñcatyetā vā ekā āpastā evaitat saṃbharati
atha nadīpatiṃ gṛhṇāti
apām patirasi rāṣṭradā rāṣṭram me dehi svāhāpām patirasi rāṣṭradā rāṣṭram amuṣmai dehīti tābhirabhiṣiñcatyapāṃ vā eṣa patiryannadīpatirviśāmevainametatpatiṃ karotyetā vā ekā āpastā evaitat saṃbharati
atha niveṣyaṃ gṛhṇāti
apāṃ garbho 'si rāṣṭradā rāṣṭram me dehi svāhāpāṃ garbho 'si rāṣṭradā rāṣṭram amuṣmai dehīti tābhirabhiṣiñcati garbhaṃ vā etadāpa upaniveṣṭante viśāmevainametadgarbhaṃ karotyetā vā ekā āpastā evaitatsaṃbharati
atha yaḥ syandamānānāṃ sthāvaro hrado bhavati
pratyātāpe tā gṛhṇāti sūryatvacasa stha rāṣṭradā rāṣṭraṃ me datta svāhā sūryatvacasa stha rāṣṭradā rāṣṭramamuṣmai datteti tābhirabhiṣiñcati varcasaivainametadabhiṣiñcati sūryatvacasamevainametatkaroti varuṇyā vā etā āpo bhavanti yāḥ syandamānānāṃ na syandante varuṇasavo vā eṣa yad rājasūyaṃ tasmād etābhirabhiṣiñcatyetā vā ekā āpastā evaitatsaṃbharati
atha yā ātapati varṣanti
tā gṛhṇāti sūryavarcasa stha rāṣṭradā rāṣṭram me datta svāhā sūryavarcasa stha rāṣṭradā rāṣṭramamuṣmai datteti tābhirabhiṣiñcati varcasaivainametadabhiṣiñcati sūryavarcasamevainametatkaroti medhyā vā etā āpo bhavanti yā ātapati varṣanty aprāptā hīmām bhavanty athainā gṛhṇāti medhyamevainametatkarotyetā vā ekā āpastā evaitatsaṃbharati
atha vaiśantīr gṛhṇāti
māndā stha rāṣṭradā rāṣṭram me datta svāhā māndā stha rāṣṭradā rāṣṭram amuṣmai datteti tābhirabhiṣiñcati viśamevāsmā etatsthāvarāmanapakramiṇīṃ karotyetā vā ekā āpastā evaitatsaṃbharati
atha kūpyā gṛhṇāti
vrajakṣita stha rāṣṭradā rāṣṭram me datta svāhā vrajakṣita stha rāṣṭradā rāṣṭram amuṣmai datteti tābhirabhiṣiñcati tadyā imām pareṇāpastā evaitat saṃbharaty apām u caiva sarvatvāya tasmād etābhir abhiṣiñcaty etā vā ekā āpastā evaitatsaṃbharati
atha pruṣvā gṛhṇāti
vāśā stha rāṣṭradā rāṣṭram me datta svāhā vāśā stha rāṣṭradā rāṣṭram amuṣmai datteti tābhir abhiṣiñcaty annādyenaivainam etad abhiṣiñcaty annādyamevāsminnetaddadhātīdaṃ vā asāvāditya udyanneva yathāyam agnir nirdahed evam oṣadhīrannādyaṃ nirdahati tadetā āpo 'bhyavayatyaḥ śamayanti na ha vā ihānnādyaṃ pariśiṣyate yadetā āpo nābhyaveyur annādyenaivainam etad abhiṣiñcaty etā vā ekā āpastā evaitat saṃbharati
atha madhu gṛhṇāti
śaviṣṭhā stha rāṣṭradā rāṣṭram me datta svāhā śaviṣṭhā stha rāṣṭradā rāṣṭram amuṣmai datteti tābhir abhiṣiñcaty apāṃ caivainametadoṣadhīnāṃ ca rasenābhiṣiñcatyetā vā ekā āpastā evaitat saṃbharati
atha gorvijāyamānāyā ulbyā gṛhṇāti
śakvarī stha rāṣṭradā rāṣṭram me datta svāhā śakvarī stha rāṣṭradā rāṣṭramamuṣmai datteti tābhirabhiṣiñcati paśubhir evainam etadabhiṣiñcatyetā vā ekā āpastā evaitatsaṃbharati
atha payo gṛhṇāti
janabhṛta stha rāṣṭradā rāṣṭram me datta svāhā janabhṛta stha rāṣṭradā rāṣṭram amuṣmai datteti tābhirabhiṣiñcati paśubhirevainametadabhiṣiñcatyetā vā ekā āpastā evaitat saṃbharati
atha ghṛtaṃ gṛhṇāti
viśvabhṛta stha rāṣṭradā rāṣṭram me datta svāhā viśvabhṛta stha rāṣṭradā rāṣṭram amuṣmai datteti tābhirabhiṣiñcati paśūnām evainam etad rasenābhiṣiñcaty etā vā ekā āpastā evaitatsaṃbharati
atha marīcīḥ
añjalinā saṃgṛhyāpisṛjaty āpaḥ svarāja stha rāṣṭradā rāṣṭramamuṣmai dattetyetā vā āpaḥ svarājo yanmarīcayastā yat syandanta ivānyonyasyā evaitacchriyā atiṣṭhamānā uttarādharā iva bhavantyo yanti svārājyam evāsminnetad dadhāty etā vā ekā āpastā evaitat saṃbharati
tā vā etāḥ
saptadaśāpaḥ saṃbharati saptadaśo vai prajāpatiḥ prajāpatir yajñas tasmātsaptadaśāpaḥ saṃbharati
ṣoḍaśa tā āpo yā abhijuhoti
ṣoḍaśāhutīrjuhoti tā dvātriṃśad dvayīṣu na juhoti sārasvatīṣu ca marīciṣu ca tāścatustriṃśat trayastriṃśadvai devāḥ prajāpatiścatustriṃśas tad enam prajāpatiṃ karoti
atha yaddhutvā hutvā gṛhṇāti
vajro vā ājyaṃ vajreṇaivaitadājyena spṛtvā spṛtvā svīkṛtya gṛhṇāti
atha yatsārasvatīṣu na juhoti
vāgvai sarasvatī vajra ājyaṃ nedvajreṇājyena vācaṃ hinasānīti tasmāt sārasvatīṣu na juhoti
atha yanmarīciṣu na juhoti
nedanaddhevaitāmāhutiṃ juhavānīti tasmānmarīciṣu na juhoti
tāḥ sārdhamaudumbare pātre samavanayati
madhumatīrmadhumatībhiḥ pṛcyantāmiti rasavatī rasavatībhiḥ pṛcyantām ity evaitadāha mahi kṣatraṃ kṣatriyāya vanvānā iti tat parokṣaṃ yajamānāyāśiṣam āśāste yadāha mahi kṣatraṃ kṣatriyāya vanvānā iti
tā agreṇa maitrāvaruṇasya dhiṣṇyaṃ sādayati
anādhṛṣṭāḥ sīdata sahaujasa ity anādhṛṣṭāḥ sīdata rakṣobhir ity evaitadāha sahaujasa iti savīryā ityevaitadāha mahi kṣatraṃ kṣatriyāya dadhatīr iti tatpratyakṣaṃ kṣatraṃ yajamānāyāśiṣam āśāste yadāha mahi kṣatraṃ kṣatriyāya dadhatīriti
taṃ vai mādhyaṃdine savane 'bhiṣiñcati
eṣa vai prajāpatirya eṣa yajñastāyate yasmādimāḥ prajāḥ prajātā etamevāpyetarhyanu prajāyante tadenam madhyata evaitasya prajāpaterdadhāti madhyataḥ suvati
agṛhīte māhendre
eṣa vā indrasya niṣkevalyo graho yanmāhendro 'pyasyaitanniṣkevalyameva stotraṃ niṣkevalyaṃ śastramindro vai yajamānastadenaṃ sva evāyatane 'bhiṣiñcati tasmādagṛhīte māhendre
agreṇa maitrāvaruṇasya dhiṣṇyam
śārdūlacarmopastṛṇāti somasya tviṣirasīti yatra vai soma indramatyapavata sa yattataḥ śārdūlaḥ samabhavattena somasya tviṣistasmādāha somasya tviṣirasīti taveva me tviṣirbhūyāditi śārdūlatviṣimevāsminnetaddadhāti tasmādāha taveva me tviṣirbhūyāditi
atha pārthāni juhoti
pṛthī ha vai vainyo manuṣyāṇām prathamo 'bhiṣiṣice so 'kāmayata sarvamannādyamavarundhīyeti tasmā etānyajuhavuḥ sa idaṃ sarvamannādyam avarurudhe 'pi ha smāsmā āraṇyānpaśūn abhihvayantyasāvehi rājā tvā pakṣyata iti tathedaṃ sarvamannādyamavarurudhe sarvaṃ ha vā annādyamavarunddhe yasyaivaṃ viduṣa etāni hvayante
tāni vai dvādaśa bhavanti
dvādaśa vai māsāḥ saṃvatsarasya tasmāddvādaśa bhavanti
ṣaṭ purastādabhiṣekasya juhoti
ṣaḍupariṣṭāttadenam madhyata evaitasya prajāpaterdadhāti madhyataḥ suvati
sa yāni purastādabhiṣekasya juhoti
bṛhaspatisteṣāmuttamo bhavatyatha yānyupariṣṭādabhiṣekasya juhotīndrasteṣām prathamo bhavati brahma vai bṛhaspatirindriyaṃ vīryamindra etābhyāmevainam etad vīryābhyāmubhayataḥ paribṛṃhati
sa juhoti
yāni purastādabhiṣekasya juhotyagnaye svāheti tejo vā agnistejasaivainametadabhiṣiñcati somāya svāheti kṣatraṃ vai somaḥ kṣatreṇaivainametadabhiṣiñcati savitre svāheti savitā vai devānām prasavitā savitṛprasūta evainametadabhiṣiñcati sarasvatyai svāheti vāgvai sarasvatī vācaivainametadabhiṣiñcati pūṣṇe svāheti paśavo vai pūṣā paśubhirevainametadabhiṣiñcati bṛhaspataye svāheti brahma vai bṛhaspatir brahmaṇaivainam etad abhiṣiñcaty etāni purastādabhiṣekasya juhoti tānyetānyagnināmānyācakṣate
atha juhoti
yānyupariṣṭādabhiṣekasya juhotīndrāya svāheti vīryaṃ vā indro vīryeṇaivainametadabhiṣiñcati ghoṣāya svāheti vīryaṃ vai ghoṣo vīryeṇaivainametadabhiṣiñcati ślokāya svāheti vīryaṃ vai śloko vīryeṇaivainametadabhiṣiñcatyaṃśāya svāheti vīryaṃ vā aṃśo vīryeṇaivainametadabhiṣiñcati bhagāya svāheti vīryaṃ vai bhago vīryeṇaivainametad abhiṣiñcaty aryamṇe svāheti tadenamasya sarvasyāryamaṇaṃ karotyetānyupariṣṭād abhiṣekasya juhoti tānyetāny ādityanāmānyācakṣate
agreṇa maitrāvaruṇasya dhiṣṇyam
abhiṣecanīyāni pātrāṇi bhavanti yatraitā āpo 'bhiṣecanīyā bhavanti
pālāśam bhavati
tena brāhmaṇo 'bhiṣiñcati brahma vai palāśo brahmaṇaivainametadabhiṣiñcati
audumbaram bhavati
tena svo 'bhiṣiñcatyannaṃ vā ūrg udumbara ūrgvai svaṃ yāvadvai puruṣasya svam bhavati naiva tāvadaśanāyati tenork svaṃ tasmādaudumbareṇa svo 'bhiṣiñcati
naiyagrodhapādam bhavati
tena mitryo rājanyo 'bhiṣiñcati padbhirvai nyagrodhaḥ pratiṣṭhito mitreṇa vai rājanyaḥ pratiṣṭhitastasmānnaiyagrodhapādena mitryo rājanyo 'bhiṣiñcati
āśvattham bhavati
tena vaiśyo 'bhiṣiñcati sa yadevādo 'śvatthe tiṣṭhata indro maruta upāmantrayata tasmādāśvatthena vaiśyo 'bhiṣiñcatyetānyabhiṣecanīyāni pātrāṇi bhavanti
atha pavitre karoti
pavitre stho vaiṣṇavyāviti so 'sāveva bandhustayorhiraṇyam pravayati tābhyāmetā abhiṣecanīyā apa utpunāti tadyaddhiraṇyam pravayatyamṛtamāyurhiraṇyaṃ tadāsvamṛtamāyurdadhāti tasmāddhiraṇyam pravayati
sa utpunāti
saviturvaḥ prasava utpunāmyachidreṇa pavitreṇa sūryasya raśmibhiriti so 'sāveva bandhur anibhṛṣṭamasi vāco bandhustapojā ityanādhṛṣṭā stha rakṣobhirityevaitadāha yad āhānibhṛṣṭamasīti vāco bandhuriti yāvadvai prāṇeṣv āpo bhavanti tāvadvācā vadati tasmādāha vāco bandhuriti
tapojā iti
agnirvai dhūmo jāyate dhūmādabhramabhrādvṛṣṭiragnervā etā jāyante tasmādāha tapojā iti
somasya dātramasīti
yadā vā enametābhirabhiṣuṇvantyathāhutirbhavati tasmādāha somasya dātramasīti svāhā rājasva iti tadenāḥ svāhākāreṇaivotpunāti
tā eteṣu pātreṣu vyānayati
sadhamādo dyumninīr āpa etā ity anatimāninya ityevaitadāha yadāha sadhamāda iti dyumninīr āpa etā iti vīryavatya ityevaitadāhānādhṛṣṭā apasyo vasānā ityanādhṛṣṭā stha rakṣobhirityevaitadāha yadāhānādhṛṣṭā apasyo vasānā iti pastyāsu cakre varuṇaḥ sadhasthamiti viśo vai pastyā vikṣu cakre varuṇaḥ pratiṣṭhām ityevaitad āhāpāṃ śiśur mātṛtamāsvantar ityapāṃ vā eṣa śiśur bhavati yo rājasūyena yajate tasmād āhāpāṃ śiśur mātṛtamāsvantar iti
athainaṃ vāsāṃsi paridhāpayati
tat tārpyamiti vāso bhavati tasmint sarvāṇi yajñarūpāṇi niṣyūtāni bhavanti tadenam paridhāpayati kṣatrasyolbamasīti tadyadeva kṣatrasyolbaṃ tata evainametajjanayati
athainam pāṇḍvam paridhāpayati
kṣatrasya jarāyvasīti tadyadeva kṣatrasya jarāyu tata evainametajjanayati
athādhīvāsam pratimuñcati
kṣatrasya yonirasīti tadyaiva kṣatrasya yonistasyā evainametajjanayati
athoṣṇīṣaṃ saṃhṛtya
purastādavagūhati kṣatrasya nābhirasīti tadyaiva kṣatrasya nābhistāmevāsminnetaddadhāti
taddhaike
samantam pariveṣṭayanti nābhirvā asyaiṣā samantaṃ vā iyaṃ nābhiḥ paryetīti vadantastad u tathā na kuryāt purastād evāvagūhet purastāddhīyaṃ nābhistadyadenaṃ vāsāṃsi paridhāpayati janayatyevainametajjātamabhiṣiñcānīti tasmādenaṃ vāsāṃsi paridhāpayati
taddhaike
nidadhatyetāni vāsāṃsyathainam punardīkṣitavasanam paridhāpayanti tad u tathā na kuryād aṅgāni vā asya janūrvāsāṃsyaṅgairhainaṃ sajanvā tanvā vyardhayanti varuṇyaṃ dīkṣitavasanaṃ sa eteṣāmevaikaṃ vāsasām paridadhīta tadenamaṅgairjanvā tanvā samardhayati varuṇyaṃ dīkṣitavasanaṃ tadenaṃ varuṇyād dīkṣitavasanāt pramuñcati
sa yatrāvabhṛthamabhyavaiti
tadetadabhyavaharanti tatsaloma kriyate sa eteṣāmevaikaṃ vāsasām paridhāyodaiti tāni vaśāyai vā vapāyāṃ hutāyāṃ dadyādudavasānīyāyāṃ veṣṭau
atha dhanuradhitanoti
indrasya vārtraghnamasīti vārtraghnaṃ vai dhanur indro vai yajamāno dvayena vā eṣa indro bhavati yacca kṣatriyo yad u ca yajamānastasmādāhendrasya vārtraghnamasīti
atha bāhū vimārṣṭi
mitrasyāsi varuṇasyāsīti bāhvorvai dhanur bāhubhyāṃ vai rājanyo maitrāvaruṇas tasmādāha mitrasyāsi varuṇasyāsīti tadasmai prayacchati tvayāyaṃ vṛtram badhediti tvayāyaṃ dviṣantam bhrātṛvyam badhed ityevaitadāha
athāsmai tisra iṣūḥ prayacchati
sa yayā prathamayā samarpaṇena parābhinatti saikā seyam pṛthivī saiṣā dṛbā nāmātha yayā viddhaḥ śayitvā jīvati vā mriyate vā sā dvitīyā tadidamantarikṣaṃ saiṣā rujā nāmātha yayāpaiva rādhnoti sā tṛtīyā sāsau dyauḥ saiṣā kṣumā nāmaitā hi vai tisra iṣavas tasmādasmai tisra iṣūḥ prayacchati
tāḥ prayacchati pātainam prāñcam pātainam pratyañcam pātainaṃ tiryañcaṃ digbhyaḥ pāteti tadasmai sarvā eva diśo 'śaravyāḥ karoti tadyadasmai dhanuḥ prayacchati vīryaṃ vā etadrājanyasya yaddhanur vīryavantamabhiṣiñcānīti tasmādvā asmā āyudham prayacchati
athainamāvido vācayati
āvirmaryā ityaniruktam prajāpatirvā aniruktas tadenam prajāpataya āvedayati so 'smai savamanumanyate tenānumataḥ sūyate
āvitto agnirgṛhapatiriti
brahma agnistadenam brahmaṇa āvedayati tadasmai savamanumanyate tenānumataḥ sūyate
āvitto indro vṛddhaśravā iti
kṣatraṃ vā indrastadenaṃ kṣatrāyāvedayati tadasmai savamanumanyate tenānumataḥ sūyate
āvittau mitrāvaruṇau dhṛtavratāviti
prāṇodānau vai mitrāvaruṇau tadenam prāṇodānābhyāmāvedayati tāvasmai savamanumanyete tābhyāmanumataḥ sūyate
āvittaḥ pūṣā viśvavedā iti
paśavo vai pūṣā tadenam paśubhya āvedayati te 'smai savamanumanyante tairanumataḥ sūyate
āvitte dyāvāpṛthivī viśvaśambhuvāviti
tadenamābhyāṃ dyāvāpṛthivībhyāmāvedayati te asmai savamanumanyete tābhyāmanumataḥ sūyate
āvittāditiruruśarmeti
iyaṃ vai pṛthivyaditis tadenam asyai pṛthivyā āvedayati sāsmai savamanumanyate tayānumataḥ sūyate tadyābhya evainametaddevatābhya āvedayati tā asmai savamanumanyante tābhiranumataḥ sūyate
keśavasya puruṣasya
lohāyasamāsya āvidhyaty aveṣṭā dandaśūkā iti sarvān vā eṣa mṛtyūnatimucyate sarvān vadhānyo rājasūyena yajate tasya jaraiva mṛtyurbhavati tadyo mṛtyuryo vadhas tamevaitadatinayati yaddandaśūkān
atha yatkeśavasya puruṣasya
na vā eṣa strī na pumānyatkeśavaḥ puruṣo yadaha pumāṃstena na strī yad u keśavas teno na pumān naitad ayo na hiraṇyaṃ yallohāyasaṃ naite krimayo nākrimayo yaddandaśūkā atha yallohāyasam bhavati lohitā iva hi dandaśūkās tasmātkeśavasya puruṣasya
athainaṃ diśaḥ samārohayati
prācīmāroha gāyatrī tvāvatu rathantaraṃ sāma trivṛtstomo vasanta ṛtur brahma draviṇam
dakṣiṇāmāroha
triṣṭuptvāvatu bṛhatsāma pañcadaśa stomo grīṣma ṛtuḥ kṣatraṃ draviṇam
pratīcīmāroha
jagatī tvāvatu vairūpaṃ sāma saptadaśa stomo varṣā ṛturviḍ draviṇam
udīcīmāroha
anuṣṭuptvāvatu vairājaṃ sāmaikaviṃśa stomaḥ śaradṛtuḥ phalaṃ draviṇam
ūrdhvāmāroha
paṅktistvāvatu śākvararaivate sāmanī triṇavatrayastriṃśau stomau hemantaśiśirāvṛtū varco draviṇamiti
tadyadenaṃ diśaḥ samārohayati
ṛtūnām evaitad rūpam ṛtūnevainam etat saṃvatsaraṃ samārohayati sa ṛtūnt saṃvatsaraṃ samāruhya sarvamevedamuparyupari bhavaty arvāg evāsmādidaṃ sarvam bhavati
śārdūlacarmaṇo jaghanārdhe
sīsaṃ nihitam bhavati tatpadā pratyasyati pratyastaṃ namuceḥ śira iti namucirha vai nāmāsura āsa tamindro nivivyādha tasya padā śiro 'bhitaṣṭhau sa yadabhiṣṭhita udabādhata sa ucchvaṅkas tasya padā śiraḥ pracicheda tato rakṣaḥ samabhavat taddha smainamanubhāṣate kva gamiṣyasi kva me mokṣyasa iti
tatsīsenāpajaghāna
tasmātsīsam mṛdu sṛtajavaṃ hi sarveṇa hi vīryeṇāpajaghāna tasmāddhiraṇyarūpaṃ sanna kiyaccanārhati sṛtajavaṃ hi sarveṇa hi vīryeṇāpajaghāna tadvai sa tannāṣṭrā rakṣāṃsyapajaghāna tatho evaiṣa etannāṣṭrā rakṣāṃsyato 'pahanti
athainaṃ śārdūlacarmārohayati
somasya tviṣirasīti yatra vai soma indramatyapavata sa yattataḥ śārdūlaḥ samabhavat tena somasya tviṣis tasmādāha somasya tviṣirasīti taveva me tviṣirbhūyāditi śārdūlatviṣimevāsminnetaddadhāti tasmādāha taveva me tviṣirbhūyāditi
atha rukmamadhastādupāsyati
mṛtyoḥ pāhītyamṛtamāyurhiraṇyaṃ tadamṛta āyuṣi pratitiṣṭhati
atha rukmaḥ śatavitṛṇṇo vā bhavati
navavitṛṇṇo vā sa yadi śatavitṛṇṇaḥ śatāyurvā ayam puruṣaḥ śatatejāḥ śatavīryas tasmācchatavitṛṇṇo yady u navavitṛṇṇo naveme puruṣe prāṇās tasmānnavavitṛṇṇaḥ
tamupariṣṭācchīrṣṇo nidadhāti
ojo 'si saho 'syamṛtamasīty amṛtamāyurhiraṇyaṃ tad asminnamṛtamāyurdadhāti tad yad rukmā ubhayato bhavato 'mṛtamāyurhiraṇyaṃ tadamṛtenaivainametadāyuṣobhayataḥ paribṛṃhati tasmādrukmā ubhayato bhavataḥ
atha bāhū udgṛhṇāti
hiraṇyarūpā uṣaso viroka ubhāvindro udithaḥ sūryaśca
ārohataṃ varuṇa mitra gartaṃ tataścakṣāthāmaditiṃ ditiṃ ceti bāhū vai mitrāvaruṇau puruṣo gartas tasmādāhārohataṃ varuṇa mitra gartamiti tataścakṣāthām aditiṃ ditiṃ ceti tataḥ paśyataṃ svaṃ cāraṇaṃ cetyevaitadāha
naitenodgṛhṇīyāt
mitro 'si varuṇo 'sīty evodgṛhṇīyād bāhū vai mitrāvaruṇau bāhubhyāṃ vai rājanyo maitrāvaruṇas tasmānmitro 'si varuṇo 'sītyevodgṛhṇīyāt
tadyadenamūrdhvabāhumabhiṣiñcati
vīryaṃ vā etadrājanyasya yadbāhū vīryaṃ vā etad apāṃ rasaḥ saṃbhṛto bhavati yenainametadabhiṣiñcati nenma idaṃ vīryaṃ vīryam apāṃ rasaḥ saṃbhṛto bāhū vlināditi tasmād enam ūrdhvabāhum abhiṣiñcati
taṃ vai prāñcaṃ tiṣṭhantamabhiṣiñcati
purastādbrāhmaṇo 'bhiṣiñcatyadhvaryurvā yo vāsya purohito bhavati paścāditare
somasya tvā dyumnenābhiṣiñcāmīti
vīryeṇaitadāhāgnerbhrājaseti vīryeṇaivaitadāha sūryasya varcaseti vīryeṇaivaitadāhendrasyendriyeṇeti vīryeṇaivaitadāha kṣatrāṇāṃ kṣatrapatiredhīti rājñāmadhirāja edhītyevaitadāhāti didyūnpāhītīṣavo vai didyava iṣuvadhamevainametad atinayati tasmādāhāti didyūnpāhīti
imaṃ devāḥ
asapatnaṃ suvadhvamitīmaṃ devā abhrātṛvyaṃ suvadhvamityevaitadāha mahate kṣatrāya mahate jyaiṣṭhyāyeti nātra tirohitamivāsti mahate jānarājyāyeti mahate janānām rājyāyety evaitad āhendrasyendriyāyeti vīryāyetyevaitadāha yadāhendrasyendriyāyetīmamamuṣya putramamuṣyai putramiti tadyadevāsya janma tata evaitadāhāsyai viśa iti yasyai viśo rājā bhavatyeṣa vo 'mī rājā somo 'smākam brāhmaṇānāṃ rājeti tadasmā idaṃ sarvamādyaṃ karoti brāhmaṇam evāpoddharati tasmādbrāhmaṇo 'nādyaḥ somarājā hi bhavati
athaitamabhiṣekam
kṛṣṇaviṣāṇayānuvimṛṣṭe vīryaṃ vā etad apāṃ rasaḥ saṃbhṛto bhavati yenainametadabhiṣiñcatīdam me vīryaṃ sarvamātmānamupaspṛśāditi tasmād vā anuvimṛṣṭe
so 'nuvimṛṣṭe
pra parvatasya vṛṣabhasya pṛṣṭhāditi yathāyam parvato 'tiṣṭhāvā yatharṣabhaḥ paśūn atiṣṭhāvaivaṃ vā eṣa idaṃ sarvam atitiṣṭhaty arvāgevāsmādidaṃ sarvam bhavati yo rājasūyena yajate tasmādāha pra parvatasya vṛṣabhasya pṛṣṭhān nāvaścaranti svasica iyānās tā āvavṛtrannadharāgudaktā ahim budhnyamanu rīyamāṇā iti
athainamantareva śārdūlacarmaṇi viṣṇukramānkramayati
viṣṇorvikramaṇamasi viṣṇorvikrāntamasi viṣṇoḥ krāntamasītīme vai lokā viṣṇorvikramaṇaṃ viṣṇorvikrāntaṃ viṣṇoḥ krāntaṃ tadimāneva lokāntsamāruhya sarvamevedam uparyupari bhavaty arvāgevāsmādidaṃ sarvam bhavati
atha brāhmaṇasya pātre
saṃsravāntsamavanayati tadbrāhmaṇaṃ rājānamanu yaśaḥ karoti tasmādbrāhmaṇo rājānamanu yaśaḥ
tadyo 'sya putraḥ priyatamo bhavati
tasmā etatpātram prayacchatīdam me 'yaṃ vīryam putro 'nusaṃtanavaditi
atha pratiparetya gārhapatyamanvārabdhe juhoti
prajāpate na tvadetānyanyo viśvā rūpāṇi pari tā babhūva yatkāmāste juhumas tan no astv ayamamuṣya piteti tadyaḥ putrastam pitaraṃ karoti yaḥ pitā tam putraṃ tadenayorvīrye vyatiṣajaty asāvasya piteti tadyaḥ pitā tam pitaraṃ karoti yaḥ putrastam putraṃ tadenayor vīrye vyatiṣajya punareva yathāyathaṃ karoti vayaṃ syāma patayo rayīṇāṃ svāhety āśīrevaiṣaitasya karmaṇa āśiṣamevaitadāśāste
atha ya eṣa saṃsravo 'tirikto bhavati tamāgnīdhrīye juhoty atirikto vā eṣa saṃsravo bhavatyatirikta āgnīdhrīyo gārhapatye havīṃṣi śrapayanty āhavanīye juhvaty athaiṣo 'tiriktas tad atirikta evaitadatiriktaṃ dadhātyuttarārdhe juhoty eṣa hyetasya devasya dik tasmāduttarārdhe juhoti sa juhoti rudra yatte krivi paraṃ nāma tasmin hutam asyameṣṭam asi svāheti
tadyo 'sya svo bhavati
tasya śataṃ vā paraḥśatā vā gā uttareṇāhavanīyaṃ sthāpayati tadyadevaṃ karoti
varuṇāddha vā abhiṣiṣicānāt
indriyaṃ vīryamapacakrāma śaśvadya eṣo 'pāṃ rasaḥ saṃbhṛto bhavati yenainam etadabhiṣiñcati so 'syendriyaṃ vīryaṃ nirjaghāna tatpaśuṣvanvavindat tasmātpaśavo yaśo yadeṣvanvavindattatpaśuṣvanuvidyendriyaṃ vīryam punar ātmann adhatta tatho evaiṣa etannāhaivāsmānnvindriyaṃ vīryam apakrāmati varuṇasavo vā eṣa yadrājasūyamiti varuṇo 'karod iti tvevaiṣa etatkaroti
atha rathamupāvaharati
yadvai rājanyāt parāg bhavati rathena vai tadanuyuṅkte tasmādrathamupāvaharati
sa upāvaharati
indrasya vajro 'sīti vajro vai ratha indro vai yajamāno dvayena vā eṣa indro bhavati yacca kṣatriyo yad u ca yajamānas tasmādāhendrasya vajro 'sīti
tam antarvedy abhyavavartya yunakti
mitrāvaruṇayostvā praśāstroḥ praśiṣā yunajmīti bāhū vai mitrāvaruṇau bāhubhyāṃ vai rājanyo maitrāvaruṇas tasmādāha mitrāvaruṇayostvā praśāstroḥ praśiṣā yunajmīti
taṃ caturyujaṃ yunakti
sa jaghanena sado 'greṇa śālāṃ yenaiva dakṣiṇā yanti tena pratipadyate taṃ jaghanena cātvālamagreṇāgnīdhram udyacchati
tamātiṣṭhati
avyathāyai tvā svadhāyai tvetyanārtyai tvetyevaitadāha yadāhāvyathāyai tveti svadhāyai tveti rasāya tvetyevaitad āhāriṣṭo arjuna ityarjuno ha vai nāmendro yadasya guhyaṃ nāma dvayena vā eṣa indro bhavati yacca kṣatriyo yad u ca yajamānas tasmādāhāriṣṭo arjuna iti
atha dakṣiṇāyugyam upārṣati
marutām prasavena jayeti viśo vai maruto viśā vai tatkṣatriyo jayati yajjigīṣati tasmādāha marutām prasavena jayeti
atha madhye gavām udyacchati
āpāma manaseti manasā vā idaṃ sarvamāptaṃ tanmanasaivaitatsarvamāpnoti tasmād āhāpāma manaseti
atha dhanurārtnyā gāmupaspṛśati
samindriyeṇetīndriyaṃ vai vīryaṃ gāva indriyamevaitadvīryam ātman dhatte 'thāha jināmīmāḥ kurva imā iti
tadyatsvasya goṣūdyacchati
yadvai puruṣātparāgbhavati yaśo vā kiṃcidvā svaṃ haivāsya tat pratamām ivābhyapakrāmati tatsvādevaitadindriyaṃ vīryam punar ātman dhatte tasmātsvasya goṣūdyacchati
tasmai tāvanmātrīrvā bhūyasīrvā pratidadāti
na vā eṣa krūrakarmaṇe bhavati yadyajamānaḥ krūramiva vā etat karoti yadāha jināmīmāḥ kurva imā iti tatho hāsyaitadakrūraṃ kṛtam bhavati tasmāt tāvanmātrīrvā bhūyasīrvā pratidadāti
atha dakṣiṇān āyacchati
so 'greṇa yūpaṃ dakṣiṇena vediṃ yenaiva dakṣiṇā yanti tena pratipadyate taṃ jaghanena sado 'greṇa śālām udyacchati
mā na indra te vayaṃ turāṣāṭ
ayuktāso abrahmatā vidasāma
tiṣṭhā rathamadhi yaṃ vajrahastā raśmīndeva yamase svaśvān ity udyacchaty evaitayābhīśavo vai raśmayastasmādāhā raśmīndeva yamase svaśvānityatha rathavimocanīyāni juhoti prīto ratho vimucyātā iti tasmādrathavimocanīyāni juhoti
sa juhoti
agnaye gṛhapataye svāheti sa yadevāgneyaṃ rathasya tadevaitena prīṇāti vahā vā āgneyā rathasya vahānevaitena prīṇāti śrīrvai gārhapataṃ yāvato yāvata īṣṭe tacchriyam evāsyaitad gārhapataṃ rājyam abhivimucyate
somāya vanaspataye svāheti
dvayāni vai vānaspatyāni cakrāṇi rathyāni cānasāni ca tebhyo nvevaitadubhayebhyo 'riṣṭiṃ kurute somo vai vanaspatiḥ sa yadeva vānaspatyaṃ rathasya tadevaitena prīṇāti dārūṇi vai vānaspatyāni rathasya dārūṇyevaitena prīṇāti kṣatraṃ vai somaḥ kṣatram evāsyaitadrājyam abhivimucyate
marutāmojase svāheti
sa yadeva mārutaṃ rathasya tadevaitena prīṇāti catvāro 'śvā rathaḥ pañcamo dvau savyaṣṭhṛsārathī te sapta sapta sapta va māruto gaṇaḥ sarvamevaitena ratham prīṇāti viśo vai maruto viśamevāsyaitad rājyam abhivimucyate
indrasyendriyāya svāheti
sa yadevaindraṃ rathasya tadevaitena prīṇāti savyaṣṭhā vā aindro rathasya savyaṣṭhāram evaitena prīṇātīndriyaṃ vai vīryamindra indriyamevāsyaitadvīryaṃ rājyam abhivimucyate
atha vārāhyā upānahā upamuñcate
agnau ha vai devā ghṛtakumbham praveśayāṃcakrus tato varāhaḥ saṃbabhūva tasmādvarāho meduro ghṛtāddhi sambhūtas tasmādvarāhe gāvaḥ saṃjānate svamevaitadrasamabhisaṃjānate tat paśūnām evaitadrase pratitiṣṭhati tasmādvārāhyā upānahā upamuñcate
athemām pratyavekṣamāṇo japati
pṛthivi mātarmā mā hiṃsīr mo ahaṃ tvāmiti varuṇāddha vā abhiṣiṣicānāt pṛthivī bibhayāṃcakāra mahadvā ayamabhūdyo 'bhyaṣeci yadvai māyaṃ nāvadṛṇīyāditi varuṇa u ha pṛthivyai bibhayāṃcakāra yadvai meyaṃ nāvadhūnvīteti tadanayaivaitanmitradheyamakuruta na hi mātā putraṃ hinasti na putro mātaram
varuṇasavo vā eṣa yadrājasūyam
pṛthivy u haitasmādbibheti mahadvā ayamabhūdyo 'bhyaṣeci yadvai māyaṃ nāvadṛṇīyādity eṣa u hāsyai bibheti yadvai meyaṃ nāvadhūnvīteti tadanayaivaitanmitradheyaṃ kurute na hi mātā putraṃ hinasti na putro mātaraṃ tasmādevaṃ japati
so 'vatiṣṭhati
haṃsaḥ śuciṣadvasurantarikṣasaddhotā vediṣadatithirduroṇasat
nṛṣad varasad ṛtasad vyomasad abjā gojā ṛtajā adrijā ṛtam bṛhad ity etāmatichandasaṃ japann eṣā vai sarvāṇi chandāṃsi yadatichandās tathainam pāpmā nānvavatiṣṭhati
taṃ na saṃgrahītānvavatiṣṭhet
nettaṃ lokam anvavatiṣṭhād yaṃ suṣuvāṇo 'nvavāsthāditi taṃ sarathameva rathavāhana ādadhati tato 'vāṅ apapravate tathā taṃ lokaṃ nānvavatiṣṭhati yaṃ suṣuvāṇo 'nvavāsthāt
uttareṇāhavanīyam pūrvāgnirudvṛto bhavati
sa rathavāhanasya dakṣiṇamanvanuṣyandaṃ śatamānau pravṛttāvābadhnāti
audumbarīṃ śākhāmupagūhati
tayoranyataramupaspṛśatīyadasyāyurasyāyurmayi dhehi yuṅṅ asi varco mayi dhehīti tadāyurvarca ātmandhatte
athaudumbarīṃ śākhāmupaspṛśati
ūrg asy ūrjam mayi dhehīti tad ūrjam ātman dhatte tasyaitasya karmaṇa etāv eva śatamānau pravṛttau dakṣiṇā tau brahmaṇe dadāti brahmā hi yajñaṃ dakṣiṇato 'bhigopāyati tasmāttau brahmaṇe dadāti
agreṇa maitrāvaruṇasya dhiṣṇyam
maitrāvaruṇī payasyā nihitā bhavati tāmasya bāhū abhyupāvaharatīndrasya vāṃ vīryakṛto bāhū abhyupāvaharāmīti paśūnāṃ vā eṣa raso yatpayasyā tat paśūnām evāsyaitad rasam bāhū abhyupāvaharati tadyanmaitrāvaruṇī bhavati mitrāvaruṇā u hi bāhū tasmānmaitrāvaruṇī bhavati
maitrāvaruṇyā payasyayā pracarati
tasyā aniṣṭa eva sviṣṭakṛdbhavatyathāsmā āsandīm āharanty uparisadyaṃ vā eṣa jayati yo jayatyantarikṣasadyaṃ tad enam uparyāsīnam adhastādimāḥ prajā upāsate tasmādasmā āsandīmāharanti saiṣā khādirī vitṛṇṇā bhavati yeyaṃ vardhravyutā bharatānām
tāmagreṇa
maitrāvaruṇasya dhiṣṇyaṃ nidadhāti syonāsi suṣadāsīti śivāmevaitacchagmāṃ karoti
athādhīvāsamāstṛṇāti
kṣatrasya yonirasīti tadyaiva kṣatrasya yonistāmevaitatkaroti
athainamāsādayati
syonāmāsīda suṣadāmāsīdeti śivāṃ śagmāmāsīdety evaitad āha kṣatrasya yonimāsīdeti tadyaiva kṣatrasya yonistasyāmevainametaddadhāti
athāntarāṃse 'bhimṛśya japati
niṣasāda dhṛtavrata iti dhṛtavrato vai rājā na vā eṣa sarvasmā iva vadanāya na sarvasmā iva karmaṇe yadeva sādhu vadedyatsādhu kuryāttasmai vā eṣa ca śrotriyaś caitau ha vai dvau manuṣyeṣu dhṛtavratau tasmādāha niṣasāda dhṛtavrata iti varuṇaḥ pastyāsv eti viśo vai pastyā vikṣv ety evaitadāha sāmrājyāya sukraturiti rājyāyetyevaitadāha yadāha sāmrājyāya sukraturiti
athāsmai pañcākṣānpāṇāvāvapati abhibhūrasyetāste pañca diśaḥ kalpantām ity eṣa vā ayān abhibhūr yat kalir eṣa hi sarvān ayān abhibhavati tasmādāhābhibhūrasīty etās te pañca diśaḥ kalpantāmiti pañca vai diśastadasmai sarvā eva diśaḥ kalpayati
athainam pṛṣṭhatastūṣṇīmeva daṇḍairghnanti
taṃ daṇḍairghnanto daṇḍavadhamatinayanti tasmād rājādaṇḍyo yadenaṃ daṇḍavadhamatinayanti
atha varaṃ vṛṇīte
yaṃ ha vai kaṃ ca suṣuvāṇo varaṃ vṛṇīte so 'smai sarvaḥ samṛdhyate tasmādvaraṃ vṛṇīte
sa brahmannityeva prathamamāmantrayate
brahma prathamamabhivyāharāṇi brahmaprasūtāṃ vācaṃ vadānīti tasmād brahmannityeva prathamamāmantrayate tvam brahmāsītītaraḥ pratyāha savitāsi satyaprasava iti vīryamevāsminnetaddadhāti savitārameva satyaprasavaṃ karoti
brahmannityeva dvitīyamāmantrayate
tvam brahmāsītītaraḥ pratyāha varuṇo 'si satyaujā iti vīryamevāsminn etaddadhāti varuṇameva satyaujasaṃ karoti
brahmannityeva tṛtīyamāmantrayate
tvam brahmāsītītaraḥ pratyāhendro 'si viśaujā iti vīryamevāsminn etad dadhātīndrameva viśaujasaṃ karoti
brahmannityeva caturthamāmantrayate
tvam brahmāsītītaraḥ pratyāha rudro 'si suśeva iti tadvīryāṇyevāsminn etat pūrvāṇi dadhāty athainam etacchamayatyeva tasmādeṣa sarvasyeśāno mṛḍayati yadenaṃ śamayati
brahmannityeva pañcamamāmantrayate
tvam brahmāsītītaro 'niruktam pratyāha parimitaṃ vai niruktaṃ tatparimitam evāsminnetatpūrvaṃ vīryaṃ dadhāty athātrāniruktam pratyāhāparimitaṃ vā aniruktaṃ tadaparimitamevāsminnetatsarvaṃ vīryaṃ dadhāti tasmādatrāniruktam pratyāha
atha sumaṅgalanāmānaṃ hvayati
bahukāra śreyaskara bhūyaskareti ya evaṃnāmā bhavati kalyāṇam evaitan mānuṣyai vāco vadati
athāsmai brāhmaṇa sphyam prayacchati
adhvaryurvā yo vāsya purohito bhavatīndrasya vajro 'si tena me radhyeti vajro vai sphyaḥ sa etena vajreṇa brāhmaṇo rājānamātmano 'balīyāṃsaṃ kurute yo vai rājā brāhmaṇād abalīyān amitrebhyo vai sa balīyānbhavati tadamitrebhya evainametadbalīyāṃsaṃ karoti
taṃ rājā rājabhrātre prayacchati
indrasya vajro 'si tena me radhyeti tena rājā rājabhrātaramātmano 'balīyāṃsaṃ kurute
taṃ rājabhrātā sūtāya vā sthapataye vā prayacchati
indrasya vajro 'si tena me radhyeti tena rājabhrātā sūtaṃ vā sthapatiṃ vātmano 'balīyāṃsaṃ kurute
taṃ sūto vā sthapatirvā grāmaṇye prayacchati
indrasya vajro 'si tena me radhyeti tena sūto vā sthapatirvā grāmaṇyamātmano 'balīyāṃsaṃ kurute
taṃ grāmaṇīḥ sajātāya prayacchati
indrasya vajro 'si tena me radhyeti tena grāmaṇīḥ sajātamātmano 'balīyāṃsaṃ kurute tadyadevaṃ samprayacchante net pāpavasyasam asad yathāpūrvamasaditi tasmādevaṃ samprayacchante
atha sajātaśca pratiprasthātā ca
etena sphyena pūrvāgnau śukrasya purorucādhidevanaṃ kuruto 'ttā vai śukro 'ttāramevaitatkurutaḥ
atha manthinaḥ purorucā vimitaṃ viminutaḥ
ādyo vai manthī tadattāramevaitatkṛtvāthāsmā etadādyaṃ janayatastasmānmanthinaḥ purorucā vimitaṃ viminutaḥ
athādhvaryuḥ
caturgṛhītamājyaṃ gṛhītvādhidevane hiraṇyaṃ nidhāya juhoty agniḥ pṛthur dharmaṇaspatir juṣāṇo agniḥ pṛthurdharmaṇaspatirājyasya vetu svāheti
athākṣānnivapati
svāhākṛtāḥ sūryasya raśmibhiryatadhvaṃ sajātānām madhyameṣṭhyāyety eṣa vā agniḥ pṛthur yad adhidevanaṃ tasyaite 'ṅgārā yad akṣās tamevaitena prīṇāti tasya ha vā eṣānumatā gṛheṣu hanyate yo vā rājasūyena yajate yo vaitadevaṃ vedaiteṣvakṣeṣvāha gāṃ dīvyadhvamiti pūrvāgnivāhau dakṣiṇā
athāhāgnaye sviṣṭakṛte 'nubrūhīti
tadyadantareṇāhutī etatkarma kriyata eṣa vai prajāpatirya eṣa yajñastāyate yasmādimāḥ prajāḥ prajātā etam v evāpyetarhyanu prajāyante tadenam madhyata evaitasya prajāpaterdadhāti madhyataḥ suvati tasmādantareṇāhutī etatkarma kriyata āśrāvyāhāgniṃ sviṣṭakṛtaṃ yajeti vaṣaṭkṛte juhoti
atheḍāmādadhāti
upahūtāyām iḍāyām apa upaspṛśya māhendraṃ grahaṃ gṛhṇāti māhendraṃ grahaṃ gṛhītvā stotramupākaroti taṃ stotrāya pramīvati sa upāvarohati so 'nte stotrasya bhavatyante śastrasya
varuṇāddha vā abhiṣiṣicānādbhargo 'pacakrāma
vīryaṃ vai bharga eṣa viṣṇuryajñaḥ so 'smādapacakrāma śaśvad ya eṣo 'pāṃ rasaḥ saṃbhṛto bhavati yenainametadabhiṣiñcati so 'sya bhargaṃ nirjaghāna
tametābhirdevatābhir anusamasarpat
savitrā prasavitrā sarasvatyā vācā tvaṣṭrā rūpaiḥ pūṣṇā paśubhirindreṇāsme bṛhaspatinā brahmaṇā varuṇenaujasāgninā tejasā somena rājñā viṣṇunaiva daśamyā devatayānvavindat
tadyadenametābhirdevatābhiranusamasarpat
tasmātsaṃsṛpo nāmātha yaddaśame 'hanprasuto bhavati tasmād daśapeyo 'tho yaddaśa daśaikaikaṃ camasamanuprasṛptā bhavanti tasmād v eva daśapeyaḥ
tadāhuḥ
daśa pitāmahāntsomapāntsakhyāya prasarpet tatho hāsya somapīthamaśnute daśapeyo hīti tadvai jyā dvau trīnityeva pitāmahāntsomapān vindanti tasmādetā eva devatāḥ saṃkhyāya prasarpet
etābhirvai devatābhirvaruṇa etasya somapīthamāśnuta
tatho evaiṣa etābhireva devatābhiretasya somapītham aśnute tasmādetā eva devatāḥ saṃkhyāya prasarpedatha yadaivaiṣodavasānīyeṣṭiḥ saṃtiṣṭhata etasyābhiṣecanīyasya
athaitāni havīṃṣi nirvapati
sāvitraṃ dvādaśakapālaṃ vāṣṭākapālaṃ vā puroḍāśaṃ savitā vai devānām prasavitā savitṛprasūta eva tadvaruṇo 'nusamasarpat tatho evaiṣa etatsavitṛprasūta evānusaṃsarpati tatraikam puṇḍarīkam prayacchati
atha sārasvataṃ caruṃ nirvapati
vāgvai sarasvatī vācaiva tadvaruṇo 'nusamasarpat tatho evaiṣa etad vācaivānusaṃsarpati tatraikam puṇḍarīkam prayacchati
atha tvāṣṭraṃ daśakapālam puroḍāśaṃ nirvapati
tvaṣṭā vai rūpāṇāmīṣṭe tvaṣṭraiva tadrūpairvaruṇo 'nusamasarpat tatho evaiṣa etattvaṣṭraiva rūpairanusaṃsarpati tatraikam puṇḍarīkam prayacchati
atha pauṣṇaṃ caruṃ nirvapati
paśavo vai pūṣā paśubhireva tadvaruṇo 'nusamasarpat tatho evaiṣa etatpaśubhir evānusaṃsarpati tatraikam puṇḍarīkam prayacchati
athaindramekādaśakapālam puroḍāśaṃ nirvapati
indriyaṃ vai vīryamindra indriyeṇaiva tadvīryeṇa varuṇo 'nusamasarpat tatho evaiṣa etadindriyeṇaiva vīryeṇānusaṃsarpati tatraikam puṇḍarīkam prayacchati
atha bārhaspatyaṃ caruṃ nirvapati
brahma vai bṛhaspatirbrahmaṇaiva tadvaruṇo 'nusamasarpat tatho evaiṣa etad brahmaṇaivānusaṃsarpati tatraikam puṇḍarīkam prayacchati
atha vāruṇaṃ yavamayaṃ caruṃ nirvapati
sa yenaivaujasemāḥ prajā varuṇo 'gṛhṇāttenaiva tadojasā varuṇo 'nusamasarpat teno evaiṣa tadojasānusaṃsarpati tatraikam puṇḍarīkam prayacchati
upasado daśamyo devatāḥ
tatra pañca puṇḍarīkāṇyupaprayacchati tāṃ dvādaśapuṇḍarīkāṃ srajaṃ pratimuñcate sā dīkṣā tayā dīkṣayā dīkṣate
atha yaddvādaśa bhavanti
dvādaśa vai māsāḥ saṃvatsarasya sarvaṃ vai saṃvatsaraḥ sarveṇaivainam etad dīkṣayati yāni puṇḍarīkāṇi tāni divo rūpaṃ tāni nakṣatrāṇāṃ rūpaṃ ye vadhakāste 'ntarikṣasya rūpaṃ yāni bisāni tānyasyai tadenameṣu lokeṣvadhi dīkṣayati
atha rājānaṃ krītvā
dvedhopanahya parivahanti tato 'rdhamāsandyāmāsādya pracaratyatha ya eṣo 'rdho brahmaṇo gṛhe nihito bhavati tamāsandyāmāsādyātithyena pracarati yadātithyena pracaratyathopasadbhiḥ pracarati yadopasadbhiḥ pracarati
athaitāni havīṃṣi nirvapati
āgneyamaṣṭākapālam puroḍāśaṃ saumyaṃ caruṃ vaiṣṇavaṃ trikapālaṃ vā puroḍāśaṃ caruṃ vā tena yatheṣṭyaivaṃ yajate
tad u tathā na kuryāt
hvalati vā eṣa yo yajñapathādety eti vā eṣa yajñapathādya upasatpathādeti tasmādupasatpathādeva neyāt
sa yadagniṃ yajati
agninaivaitattejasānusaṃsarpaty atha yatsomaṃ yajati somenaivaitadrājñānusaṃsarpaty atha yadviṣṇuṃ yajati yajño vai viṣṇustadyajñam pratyakṣamāpnoti tam pratyakṣamāptvātmankurute
sa eṣa saptadaśo 'gniṣṭomo bhavati
saptadaśo vai prajāpatiḥ prajāpatiryajñastadyajñam pratyakṣamāpnoti tam pratyakṣam āptvātman kurute
tasya dvādaśa prathamagarbhāḥ paṣṭhauhyo dakṣiṇā
dvādaśa vai māsāḥ saṃvatsarasya saṃvatsaraḥ prajāpatiḥ prajāpatiryajñastadyajñam pratyakṣamāpnoti tam pratyakṣamāptvātmankurute
tāsāṃ dvādaśa garbhāḥ
tāścaturviṃśatiścaturviṃśatirvai saṃvatsarasyārdhamāsāḥ saṃvatsaraḥ prajāpatiḥ prajāpatiryajñas tad yajñam pratyakṣamāpnoti tam pratyakṣamāptvātmankurute
tā brahmaṇe dadāti
brahmā hi yajñaṃ dakṣiṇato 'bhigopāyati tasmāttā brahmaṇe dadāti hiraṇmayīṃ srajam udgātre rukmaṃ hotre hiraṇmayau prākāśāvadhvaryubhyāmaśvam prastotre vaśām maitrāvaruṇāyarṣabham brāhmaṇācchaṃsine vāsasī neṣṭāpotṛbhyām anyataratoyuktaṃ yavācitamachāvākāya gāmagnīdhe
tā vā etāḥ
dvādaśa vā trayodaśa vā dakṣiṇā bhavanti dvādaśa vā vai trayodaśa vā saṃvatsarasya māsāḥ saṃvatsaraḥ prajāpatiḥ prajāpatiryajñastadyajñam pratyakṣamāpnoti tam pratyakṣamāptvātmankurute
āgneyo 'ṣṭākapālaḥ puroḍāśo bhavati
tam pūrvārdha āsādayaty aindra ekādaśakapālaḥ puroḍāśo bhavati saumyo vā carustaṃ dakṣiṇārdha āsādayati vaiśvadevaścarurbhavati tam paścārdha āsādayati maitrāvaruṇī payasyā bhavati tāmuttarārdha āsādayati bārhaspatyaścarurbhavati tam madhya āsādayatyeṣa caruḥ pañcabilas tad yat pañca havīṃṣi bhavanti teṣām pañca bilāni tasmāccaruḥ pañcabilo nāma
tad yad etena rājasūyayājī yajate
yad evainaṃ diśaḥ samārohayati yad ṛtūn yat stomān yacchandāṃsi tasmādevainam etena niṣkrīṇāti sa yaddhaitena rājasūyayājī na yajetodvā ha mādyet pra vā patet tasmād vā etena rājasūyayājī yajate
sa yadāgneyenāṣṭākapālena puroḍāśena pracarati
yad evainam prācīṃ diśaṃ samārohayati yad ṛtūn yat stomān yacchandāṃsi tasmādevainametena niṣkrīṇāti saṃsravam bārhaspatye carāvavanayati
atha yadaindreṇaikādaśakapālena puroḍāśena pracarati
saumyena vā caruṇā yad evainaṃ dakṣiṇāṃ diśaṃ samārohayati yad ṛtūn yat stomān yacchandāṃsi tasmād evainametena niṣkrīṇāti saṃsravam bārhaspatye carāvavanayati
atha yad vaiśvadevena caruṇā pracarati
yad evainam pratīcīṃ diśaṃ samārohayati yadṛtūnyatstomānyacchandāṃsi tasmādevainametena niṣkrīṇāti saṃsravam bārhaspatye carāvavanayati
atha yanmaitrāvaruṇyā payasyayā pracarati
yad evainam udīcīṃ diśaṃ samārohayati yadṛtūnyatstomānyacchandāṃsi tasmādevainametena niṣkrīṇāti saṃsravam bārhaspatye carāvavanayati tadyatsaṃsravānbārhaspatye carāvavanayati sarvata evāsminnetadannādyaṃ dadhāti tasmād u diśo diśa eva rājñe 'nnādyamabhihriyate
atha yadbārhaspatyena caruṇā pracarati
yadevainamūrdhvāṃ diśaṃ samārohayati yadṛtūnyatstomānyacchandāṃsi tasmādevainametena niṣkrīṇāti
sa ya eṣa āgneyo 'ṣṭākapālaḥ puroḍāśo bhavati
tasya hiraṇyaṃ dakṣiṇāgneyo vā eṣa yajño bhavaty agne reto hiraṇyaṃ tasmāddhiraṇyaṃ dakṣiṇā tadagnīdhe dadāty agnir vā eṣa nidānena yad āgnīdhras tasmāt tad agnīdhe dadāti
atha ya eṣa aindra ekādaśakapālaḥ puroḍāśo bhavati
tasyarṣabho dakṣiṇā sa haindro yadṛṣabho yady u saumyaś carur bhavati tasya babhrurgaurdakṣiṇā sa hi saumyo yad babhrus tam brahmaṇe dadāti brahmā hi yajñaṃ dakṣiṇato 'bhigopāyati tasmāttam brahmaṇe dadāti
atha ya eṣa vaiśvadevaścarurbhavati
tasya pṛṣangaurdakṣiṇā bhūmā vā etad rūpāṇāṃ yat pṛṣato gor viśo vai viśve devā bhūmā vai viṭ tasmāt pṛṣan gaur dakṣiṇā taṃ hotre dadāti hotā hi bhūmā tasmāttaṃ hotre dadāti
atha yaiṣā maitrāvaruṇī payasyā bhavati
tasyai vaśā dakṣiṇā sā hi maitrāvaruṇī yad vaśā yadi vaśāṃ na vindedapi yaiva kā cāpravītā syāt sarvā hyeva vaśāpravītā tāmadhvaryubhyāṃ dadāti prāṇodānau vā adhvaryū prāṇodānau mitrāvaruṇau tasmāt tām adhvaryubhyāṃ dadāti
atha ya eṣa bārhaspatyaścarurbhavati
tasya śitipṛṣṭho gaurdakṣiṇaiṣā vā ūrdhvā bṛhaspater dik tad eṣa upariṣṭādaryamṇaḥ panthās tasmācchitipṛṣṭho bārhaspatyasya dakṣiṇā tam brahmaṇe dadāti bṛhaspatirvai devānām brahmaiṣa vā etasya brahmā bhavati tasmāttam brahmaṇe dadāti sa haitenāpi viṣṭhāvrājyannādyakāmo yajeta tad asmint sarvato 'nnādyaṃ dadhāti sa hānnāda eva bhavati
sa vai prayujāṃ havirbhiryajate
tadyatprayujāṃ havirbhiryajata ṛtūnvā etat suṣuvāṇo yuṅkte ta enamṛtavo yuktā vahanty ṛtūnvā prayuktānanucarati tasmātprayujāṃ havirbhiryajate
tāni vai dvādaśa bhavanti
dvādaśa vai māsāḥ saṃvatsarasya tasmāddvādaśa bhavanti māsi māsi yajetetyāhuḥ ko veda manuṣyasya tasmānna māsi māsi yajeta śamyāparāvyādhe śamyāparāvyādha eva ṣaḍbhiryajate prāṅ yān atha punarāvṛttaḥ śamyāparāvyādhe śamyāparāvyādha eva ṣaḍbhiryajate
tad u tathā na kuryāt
ṣaḍevaitāni pūrvāṇi havīṃṣi nirvapati samānabarhīṃṣi tāsāṃ devatānāṃ rūpaṃ yathā śiśire yuktvā prāñca ā prāvṛṣaṃ yāyus tatṣaḍṛtūn yuṅkte ta enaṃ ṣaḍṛtavo yuktāḥ prāñca ā prāvṛṣaṃ vahanti ṣaḍvartūnprayuktānāprāvṛṣamanucarati pūrvāgnivāhāṃ dvau dakṣiṇā
ṣaḍevottarāṇi havīṃṣi nirvapati
samānabarhīṃṣi tāsāṃ devatānāṃ rūpaṃ yathā punarāvarteranvārṣikamabhi tatṣaḍṛtūnyuṅkte ta enaṃ ṣaḍṛtavo yuktā vārṣikamabhi vahanti ṣaḍvartūnprayuktānvārṣikamanucarati pūrvāgnivāhāṃ dvau dakṣiṇā tad yat pūrvāgnivāho dakṣiṇartūn vā etatsuṣuvāṇo yuṅkte vahanti vā anaḍvāhas tasmāt pūrvāgnivāho dakṣiṇā
taddha smaitatpurā kurupañcālā āhuḥ
ṛtavo vā asmānyuktā vahanty ṛtūnvā prayuktānanucarāma iti yadeṣāṃ rājāno rājasūyayājina āsustaddha sma tadabhyāhuḥ
āgneyo 'ṣṭākapālaḥ puroḍāśo bhavati
saumyaścaruḥ sāvitro dvādaśakapālo vāṣṭākapālo vā puroḍāśo bārhaspatyaś carustvāṣṭro daśakapālaḥ puroḍāśo vaiśvānaro dvādaśakapāla etāni ṣaṭ pūrvāṇi havīṃṣi bhavanti
ṣaḍevottare caravaḥ
sārasvataścaruḥ pauṣṇaścarur maitraścaruḥ kṣaitrapatyaścarur vāruṇaścarur ādityaścarur eta u ṣaḍuttare caravaḥ
atha śyenīṃ vicitragarbhāmadityā ālabhate
tasyā eṣaivāvṛd yāṣṭāpadyai vaśāyā iyaṃ vā aditir asyā evainametadgarbhaṃ karoti tasyā etādṛśyeva śyenī vicitragarbhā dakṣiṇā
atha pṛṣatīṃ vicitragarbhām marudbhya ālabhate
tasyā eṣaivāvṛd viśo vai maruto viśāmevainametadgarbhaṃ karoti tasyāṃ etādṛśyeva pṛṣatī vicitragarbhā dakṣiṇā
etau paśubandhau
tadetāveva santāvanyathevālabhante yāmadityā ālabhanta ādityebhyastāmālabhante sarvaṃ vā ādityāḥ sarvasyaivainametadgarbhaṃ karoti yām marudbhya ālabhante viśvebhyastāṃ devebhya ālabhante sarvaṃ vai viśve devāḥ sarvasyaivainametadgarbhaṃ karoti
abhiṣecanīyeneṣṭvā
keśānna vapate tad yat keśān na vapate vīryaṃ vā etad apāṃ rasaḥ saṃbhṛto bhavati yenainam etad abhiṣiñcati tasyābhiṣiktasya keśān prathamān prāpnoti sa yat keśānvapetaitāṃ śriyam jihmāṃ vināśayed vyuduhyāt tasmāt keśān na vapate
saṃvatsaraṃ na vapate
saṃvatsarasaṃmitā vai vratacaryā tasmāt saṃvatsaraṃ na vapate sa eṣa vratavisarjanīyopayogo nāma stomo bhavati keśavapanīyaḥ
tasyaikaviṃśam prātaḥsavanam
saptadaśam mādhyandinaṃ savanam pañcadaśaṃ tṛtīyasavanaṃ sahokthaiḥ saha ṣoḍaśinā saha rātryā
trivṛdrāthantaraḥ saṃdhirbhavati
eṣa evaikaviṃśo ya eṣa tapati sa etasmād ekaviṃśād apayuṅkte sa saptadaśam abhipratyavaiti saptadaśāt pañcadaśam pañcadaśād asyāmeva trivṛti pratiṣṭhāyām pratitiṣṭhati
tasya rathantaram pṛṣṭham bhavati
iyaṃ vai rathantaram asyām evaitat pratiṣṭhāyām pratitiṣṭhaty atirātro bhavati pratiṣṭhā vā atirātras tasmādatirātro bhavati
sa vai nyeva vartayate keśānna vapate vīryaṃ vā etad apāṃ rasaḥ saṃbhṛto bhavati yenainametadabhiṣiñcati tasyābhiṣiktasya keśān prathamān prāpnoti sa yatkeśānvapetaitāṃ śriyaṃ jihmāṃ vināśayed vyuhyād atha yan nivartayate tadātmanyevaitāṃ śriyaṃ niyunakti tasmānnyeva vartayate keśānna vapate tasyaiṣaiva vratacaryā bhavati yāvajjīvaṃ nāsyām pratitiṣṭhati
āsandyā upānahā upamuñcate
upānaḍbhyām adhi yad asya yānam bhavati ratho vā kiṃcidvā sarvaṃ vā eṣa idam uparyupari bhavaty arvāg evāsmād idaṃ sarvam bhavati yo rājasūyena yajate tasmādasyaiṣaiva vratacaryā bhavati yāvajjīvaṃ nāsyām pratitiṣṭhati
śyeta āśvino bhavati
śyetāviva hyaśvināvavirmalhā sārasvatī bhavatyṛṣabhamindrāya sutrāmṇa ālabhate durvedā evaṃsamṛddhāḥ paśavo yadyevaṃsamṛddhānna vindedapyajānevālabheraṃste hi suśrapatarā bhavanti sa yadyajānālabheraṃllohita āśvino bhavati tadyadetayā yajate
tvaṣṭurha vai putraḥ
triśīrṣā ṣaḍakṣa āsa tasya trīṇyeva mukhānyāsustadyadevaṃrūpa āsa tasmādviśvarūpo nāma
tasya somapānamevaikam mukhamāsa
surāpāṇam ekam anyasmā aśanāyaikaṃ tamindro didveṣa tasya tāni śīrṣāṇi pracicheda
sa yatsomapānamāsa
tataḥ kapiñjalaḥ samabhavattasmātsa babhruka iva babhruriva hi somo rājā
atha yat surāpāṇam āsa
tataḥ kalaviṅkaḥ samabhavattasmātso 'bhimādyatka iva vadaty abhimādyann iva hi surām pītvā vadati
atha yadatyasmā aśanāyāsa
tatastittiriḥ samabhavattasmātsa viśvarūpatama iva santyeva ghṛtastokā iva tvan madhustokā iva tvat parṇeṣvāścutitā evaṃrūpamiva hi sa tenāśanamāvayat
sa tvaṣṭā cukrodha
kuvinme putramavadhīditi so 'pendrameva somamājahre sa yathāyaṃ somaḥ prasuta evam apendra evāsa
indro ha vā īkṣāṃcakre
idaṃ vai mā somādantaryantīti sa yathā balīyān abalīyasa evam anupahūta eva yo droṇakalaśe śukra āsa tam bhakṣayāṃcakāra sa hainaṃ jihiṃsa so 'sya viṣvaṅṅeva prāṇebhyo dudrāva mukhāddhaivāsya na dudrāva tasmātprāyaścittirāsa sa yaddhāpi mukhād adroṣyan na haiva prāyaścittir abhaviṣyat
catvāro vai varṇāḥ
brāhmaṇo rājanyo vaiśyaḥ śūdro na haiteṣāmekaścana bhavati yaḥ somaṃ vamati sa yaddhaiteṣām ekaścit syāt syāddhaiva prāyaścittiḥ
sa yannasto 'dravat
tataḥ siṃhaḥ samabhavad atha yat karṇābhyām adravat tato vṛkaḥ samabhavad atha yadavācaḥ prāṇād adravat tataḥ śārdūlajyeṣṭhāḥ śvāpadāḥ samabhavann atha yaduttarātprāṇādadravatsā parisrud atha trirniraṣṭhīvattataḥ kuvalaṃ karkandhu badaramiti samabhavat sa sarveṇaiva vyārdhyata sarvaṃ hi somaḥ
sa somātipūto maṅkuriva cacāra
tametayāśvināvabhiṣajyatāṃ taṃ sarveṇaiva samārdhayatāṃ sarvaṃ hi somaḥ sa vasīyān eveṣṭvābhavat
te devā abruvan
sutrātam batainam atrāsatām iti tasmātsautrāmaṇī nāma
sa haitayāpi somātipūtam bhiṣajyet
sarveṇa vā eṣa vyṛdhyate yaṃ somo 'tipavate sarvaṃ hi somastaṃ sarveṇaiva samardhayati sarvaṃ hi somaḥ sa vasīyāneveṣṭvā bhavati tasmād u haitayāpi somātipūtam bhiṣajyet
tadyadetayā rājasūyayājī yajate
sarvānvā eṣa yajñakratūnavarunddhe sarvā iṣṭīrapi darvihomān yo rājasūyena yajate devasṛṣṭā vā eṣeṣṭir yat sautrāmaṇy anayā me 'pīṣṭamasadanayāpi sūyā iti tasmādvā etayā rājasūyayājī yajate
atha yadāśvino bhavati
aśvinau vā enamabhiṣajyatāṃ tatho evainameṣa etadaśvibhyāmeva bhiṣajyati tasmād āśvino bhavati
atha yatsārasvato bhavati
vāgvai sarasvatī vācā vā enam aśvināvabhiṣajyatāṃ tatho evainameṣa etad vācaiva bhiṣajyati tasmātsārasvato bhavati
atha yadaindro bhavati indro vai yajñasya devatā tayaivainametadbhiṣajyati tasmādaindro bhavati
eteṣu paśuṣu
siṃhalomāni vṛkalomāni śārdūlalomānīty āvapaty etadvai tataḥ samabhavadyadenaṃ somo 'tyapavata tenaivainametatsamardhayati kṛtsnaṃ karoti tasmādetānyāvapati
tad u tathā na kuryāt
ulkayā ha sa nakhinyā paśūn anuṣuvati ya etāni paśuṣvāvapati tasmād u parisrutyevāvapet tathā holkayā nakhinyā paśūn nānuṣuvati tatho evainaṃ samardhayati kṛtsnaṃ karoti tasmād u parisrutyevāvapet
atha pūrvedyuḥ
parisrutaṃ saṃdadhāty aśvibhyām pacyasva sarasvatyai pacyasvendrāya sutrāmṇe pacyasveti sā yadā parisrud bhavaty athainayā pracarati
dvāvagnī uddharanti
uttaravedāvevottaramuddhate dakṣiṇaṃ net somāhutīśca surāhutīśca saha juhavāmeti tasmād dvāvagnī uddharantyuttaravedāvevottaramuddhate dakṣiṇam atha yadā vapābhiḥ pracaratyathaitayā parisrutā pracarati
tāṃ darbhaiḥ pāvayati
pūtāsaditi vāyuḥ pūtaḥ pavitreṇa pratyaṅ somo atisrutaḥ indrasya yujyaḥ sakheti tat kuvalasaktūn karkandhusaktūn badarasaktūn ity āvapaty etadvai tataḥ samabhavad yat trir niraṣṭhīvat tenaivainam etat samardhayati kṛtsnaṃ karoti tasmādetānāvapati
atha grahāngṛhṇāti
ekaṃ vā trīnvaikastveva grahītavya ekā hi purorug bhavaty ekānuvākyaikā yājyā tasmād eka eva grahītavyaḥ
sa gṛhṇāti
kuvidaṅga yavamanto yavaṃ cidyathā dāntyanupūrvaṃ viyūya ihehaiṣāṃ kṛṇuhi bhojanāni ye barhiṣo namauktiṃ yajanti upayāmagṛhīto 'sy aśvibhyāṃ tvā sarasvatyai tvendrāya tvā sutrāmṇa iti yady u trīn gṛhṇīyād etayaiva gṛhṇīyād upayāmais tu tarhi nānā gṛhṇīyād athāhāśvibhyām sarasvatyā indrāya sutrāmṇe 'nubrūhīti
so 'nvāha
yuvaṃ surāmam aśvinā namucāvāsure sacā vipipānā śubhaspatī indraṃ karmasv āvatam ity āśrāvyāhāśvinau sarasvatīmindraṃ sutrāmāṇaṃ yajeti
sa yajati
putramiva pitarāv aśvinobhendrāvathuḥ kāvyairdaṃsanābhiḥ
yatsurāmaṃ vyapibaḥ śacībhiḥ sarasvatī tvā maghavannabhiṣṇagiti dvirhotā vaṣaṭkaroti dvir adhvaryurjuhoty āharati bhakṣaṃ yady u trīn gṛhṇīyādetasyaivānu homamitarau hūyete
atha kumbhaḥ
śatavitṛṇṇo vā bhavati navavitṛṇṇo vā sa yadi śatavitṛṇṇaḥ śatāyurvā ayam puruṣaḥ śatatejāḥ śatavīryas tasmācchatavitṛṇṇo yady u navavitṛṇṇo naveme puruṣe prāṇās tasmānnavavitṛṇṇaḥ
taṃ śikyodutam
uparyuparyāhavanīyaṃ dhārayanti sā yā pariśiṣṭā parisrudbhavati tāmāsiñcati tāṃ vikṣarantīmupatiṣṭhate pitṝṇāṃ somavatāṃ tisṛbhirṛgbhiḥ pitṝṇām barhiṣadāṃ tisṛbhirṛgbhiḥ pitṝṇām agniṣvāttānāṃ tisṛbhir ṛgbhis tad yad evam upatiṣṭhate yatra vai soma indramatyapavata sa yat pitṝn agacchat trayā vai pitaras tenaivainam etat samardhayati kṛtsnaṃ karoti tasmād evamupatiṣṭhate
athaitāni havīṃṣi nirvapati
sāvitraṃ dvādaśakapālaṃ vāṣṭākapālaṃ vā puroḍāśaṃ vāruṇaṃ yavamayaṃ carum aindram ekādaśakapālam puroḍāśam
sa yatsāvitro bhavati
savitā vai devānām prasavitā savitṛprasūta evaitadbhiṣajyati tasmātsāvitro bhavati
atha yadvāruṇo bhavati
varuṇo vā ārpayitā tadya evārpayitā tenaivaitadbhiṣajyati tasmādvāruṇo bhavati
atha yadaindro bhavati
indro vai yajñasya devatā sā yaiva yajñasya devatā tayaivaitadbhiṣajyati tasmādaindro bhavati
sa yadi haitayāpi somātipūtam bhiṣajyet
iṣṭā anuyājā bhavanty avyūḍhe srucāv athaitair havirbhiḥ pracarati paścādvai somo 'tipavate paścādevainametena medhenāpidadhāty āśvinam u tarhi dvikapālam puroḍāśaṃ nirvaped atha yadā vapābhiḥ pracaraty athaitenāśvinena dvikapālena puroḍāśena pracarati
tad u tathā na kuryāt
hvalati vā eṣa yo yajñapathād ety eti vā eṣa yajñapathādya evaṃ karoti tasmād yatraivaiteṣām paśūnāṃ vapābhiḥ pracaranti tadevaitairhavirbhiḥ pracareyur no tarhyāśvinaṃ dvikapālam puroḍāśaṃ nirvapet
tasya napuṃsako gaurdakṣiṇā
na vā eṣa strī na pumānyannapuṃsako gaur yad aha pumāṃstena na strī yad u strī teno na pumāṃs tasmānnapuṃsako gaur dakṣiṇāśvā vā rathavāhī sā hi na strī na pumān yad aśvā rathavāhī yadaha ratham vahati tena na strī yad u strī teno na pumāṃs tasmād aśvā rathavāhī dakṣiṇā
aindravaiṣṇavaṃ dvādaśakapālam puroḍāśaṃ nirvapati
tadyadetayā yajate vṛtre ha vā idamagre sarvam āsa yad ṛco yad yajūṃṣi yat sāmāni tasmā indro vajram prājihīrṣat
sa ha viṣṇumuvāca
vṛtrāya vai vajram prahariṣyāmy anu mā tiṣṭhasveti tatheti ha viṣṇur uvācānu tvā sthāsye prahareti tasmā indro vajramudyayāma sa udyatādvajrādvṛtro bibhayāṃcakāra
sa hovāca
asti vā idaṃ vīryaṃ tannu te prayacchāni mā tu me prahārṣīriti tasmai yajūṃṣi prāyacchat tasmai dvitīyamudyayāma
sa hovāca
asti vā idaṃ vīryaṃ tan nu te prayacchāni mā tu me prahārṣīr iti tasmā ṛcaḥ prāyacchat tasmai tṛtīyamudyayāma
asti vā idaṃ vīryaṃ tannu te prayacchāni mā tu me prahārṣīr iti tasmai sāmāni prāyacchat tasmād apy etarhy evam evaitairvedair yajñaṃ tanvate yajurbhir evāgre 'thargbhir atha sāmabhir evaṃ hyasmā etat prāyacchat
tasya yo yonir āśaya āsa
tam anuparāmṛśya saṃlupyāchinat saiṣeṣṭir abhavat tad yad etasminnāśaye tridhāturivaiṣā vidyāśeta tasmāttraidhātavī nāma
atha yadaindrāvaiṣṇavaṃ havirbhavati
indro hi vajram udayacchad viṣṇuranvatiṣṭhata
atha yaddvādaśakapālo bhavati
dvādaśa vai māsāḥ saṃvatsarasya saṃvatsarasaṃmitaiṣeṣṭis tasmād dvādaśakapālo bhavati
tamubhayeṣāṃ vrīhiyavāṇāṃ gṛhṇāti
vrīhimayamevāgre piṇḍamadhiśrayati tadyajuṣāṃ rūpam atha yavamayaṃ tad ṛcāṃ rūpamatha vrīhimayaṃ tatsāmnāṃ rūpaṃ tad etat trayyai vidyāyai rūpaṃ kriyate saiṣā rājasūyayājina udavasānīyeṣṭirbhavati
sarvānvā eṣa yajñakratūnavarunddhe
sarvā iṣṭīrapi darvihomānyo rājasūyena yajate tasya yātayāmeva yajño bhavati so 'smāt parāṅiva bhavaty etāvānvai sarvo yajño yāvāneṣa trayo vedas tasyaitadrūpaṃ kriyata eṣa yonirāśayas tad etena trayeṇa vedena punaryajñamārabhate tathāsyāyātayāmā yajño bhavati tatho asmānna parāṅ bhavati
sarvānvā eṣa yajñakratūnavarunddhe
sarvā iṣṭīrapi darvihomānyo rājasūyena yajate devasṛṣṭo vā eṣeṣṭir yat traidhātavy anayā me 'pīṣṭamasadanayāpi sūyā iti tasmādvā eṣā rājasūyayājina udavasānīyeṣṭir bhavati
atho yaḥ sahasraṃ vā bhūyo vā dadyāt
tasya hāpyudavasānīyā syād riricāna iva vā eṣa bhavati yaḥ sahasraṃ vā bhūyo vā dadāty etad vai sahasraṃ vācaḥ prajātaṃ yadeṣa trayo vedas tat sahasreṇa riricānam punarāpyāyayati tasmād u ha tasyāpyudavasānīyā syāt
atho ye dīrghasattramāsīran
saṃvatsaraṃ vā bhūyo vā teṣāṃ hāpyudavasānīyā syāt sarvaṃ vai teṣām āptaṃ bhavati sarvaṃ jitaṃ ye dīrghasattramāsate saṃvatsaraṃ vā bhūyo vā sarvameṣā tasmād u ha teṣāmapyudavasānīyā syāt
atho hainayāpyabhicaret
etayā vai bhadrasenam ājātaśatravam āruṇirabhicacāra kṣipraṃ kilāstṛṇuteti ha smāha yājñavalkyo 'pi ha vā enayendro vṛtrasyāsthānamachinad api ha vā enayāsthānaṃ chinatti ya enayābhicarati tasmād u hainayāpyabhicaret
atho hainayāpi bhiṣajyet
yaṃ nvevaikayarcā bhiṣajyed ekena yajuṣaikena sāmnā taṃ nvevāgadaṃ kuryāt kim u yaṃ trayeṇa vedena tasmād u hainayāpi bhiṣajyet
tasyai trīṇi śatamānāni hiraṇyāni dakṣiṇā
tāni brahmaṇe dadāti na vai brahmā pracarati na stute na śaṃsaty atha sa yaśo na vai hiraṇyena kiṃcana kurvanty atha tad yaśas tasmāttrīṇi śatamānāni brahmaṇe dadāti
tisro dhenūrhotre
bhūmā vai tisro dhenavo bhūmā hotā tasmāttisro dhenūrhotre
trīṇi vāsāṃsyadhvaryave
tanute vā adhvaryuryajñaṃ tanvate vāsāṃsi tasmāttrīṇi vāsāṃsyadhvaryave gām agnīdhe
tā vā etāḥ
dvādaśa vā trayodaśa vā dakṣiṇā bhavanti dvādaśa vā vai trayodaśa vā saṃvatsarasya māsāḥ saṃvatsarasaṃmitaiṣeṣṭis tasmād dvādaśa vā trayodaśa vā dakṣiṇā bhavanti
asat vai idam agre āsīt
tat āhuḥ kim tat asat āsīt iti
ṛṣayaḥ vāva te agre sat āsīt
tat āhuḥ ke te ṛṣayaḥ iti
prāṇāḥ vai ṛṣayaḥ
te yat purā asmāt sarvasmāt idam icchantaḥ śrameṇa tapasā ariṣan tasmāt ṛṣayaḥ
sa
sa yaḥ ayam madhye prāṇaḥ eṣaḥ eva indraḥ
tān eṣa prāṇān madhyatas indriyeṇa ainddha
yat ainddha tasmāt indhaḥ
indhaḥ ha vai tam indraḥ iti ācakṣate parokṣam
parokṣa kāmāḥ hi devāḥ
te iddhāḥ sapta nānā puruṣān asṛjanta
te abruvan na vai ittham santaḥ śakṣyāmaḥ prajanayitum imān sapta puruṣān ekam puruṣam karavāma iti
te etān sapta puruṣān ekam puruṣam akurvan
yat ūrdhvam nābheḥ tau dvau samaubjan yat avāk nābheḥ tau dvau
pakṣaḥ puruṣaḥ pakṣaḥ puruṣaḥ pratiṣṭhā ekaḥ āsīt
atha yā eteṣām saptānām puruṣāṇām śrīḥ yaḥ rasaḥ āsīt tam ūrdhvam samudauhan tat asya śiraḥ abhavat
yat śriyam samudauhan tasmāt śiraḥ
tasmin etasmin prāṇāḥ aśrayanta
tasmāt vā iva etat śiraḥ
atha yat prāṇāḥ aśrayanta tasmāt u prāṇāḥ śriyau
atha yat sarvasmin aśrayanta tasmāt u śarīram
saḥ eva puruṣaḥ prajāpatiḥ abhavat
sa yaḥ sa puruṣaḥ prajāpatiḥ abhavat ayam eva sa yaḥ ayam agniḥ cīyate
sa vai sapta puruṣaḥ bhavati
sapta puruṣaḥ hi ayam puruṣaḥ yat catvāraḥ ātmā trayaḥ pakṣa pucchāni
catvāraḥ hi tasya puruṣasya ātmā trayaḥ pakṣa pucchāni
atha yat ekena puruṣeṇa ātmānam vardhayati tena vīryeṇa ayam ātmā pakṣa pucchāni udyacchati
atha yaḥ cite agniḥ nidhīyate yā eva eteṣām saptānām puruṣāṇām śrīḥ yaḥ rasaḥ tam etat ūrdhvam samudūhanti tat asyai tat śiraḥ tasmin sarve devāḥ śritāḥ
atra hi sarvebhyaḥ devebhyaḥ juhvati
tasmāt u eva etat śiraḥ
saḥ ayam puruṣaḥ prajāpatiḥ akāmayata bhūyān syām prajāyeya iti
saḥ aśrāmyat
sa tapaḥ atapyata
sa śrāntaḥ tepānaḥ brahma eva prathamam asṛjata trayīm eva vidyām
sā eva asmai pratiṣṭhā bhavat
tasmāt āhuḥ brahma asya sarvasya pratiṣṭhā iti
tasmāt anūcya pratitiṣṭhati
pratiṣṭhā hi eṣā yat brahma
tasyām pratiṣṭhāyām pratiṣṭhitaḥ atapyata
saḥ apaḥ asṛjata vācaḥ eva lokāt
vāc eva asya
sā asṛjyata
sā idam sarvam āpnot
yat idam kim ca yat āpnot tasmāt āpaḥ
yat avṛṇot tasmāt vār
saḥ akāmayata ābhyaḥ adbhyaḥ adhi prajāyeya iti
saḥ anayā trayyā vidyayā saha apaḥ prāviśat
tatas āṇḍam samavartata
tat abhyamṛśat
astu iti astu bhūyaḥ astu iti eva tat abravīt
tatas brahma eva prathamam asṛjyata trayī eva vidyā
tasmāt āhuḥ brahma asya sarvasya prathama jam iti
api hi tasmāt puruṣāt brahma eva pūrvam asṛjyata
tat asya tat mukham eva asṛjyata
tasmāt anūcānam āhuḥ agni kalpaḥ iti
atha yaḥ garbhaḥ antar āsīt saḥ agriḥ asṛjyata
sa yat asya sarvasya agram asṛjyata tasmāt agriḥ
agriḥ ha vai tam agniḥ iti ācakṣate parokṣam
parokṣa kāmāḥ hi devāḥ
atha yat aśru saṃkṣaritam āsīt saḥ aśruḥ abhavat
aśruḥ ha vai tam aśvaḥ iti ācakṣate parokṣam
parokṣa kāmāḥ hi devāḥ
atha yat arasat iva sa rāsabhaḥ abhavat
atha yaḥ kapāle rasaḥ liptaḥ āsīt saḥ ajaḥ abhavat
atha yat kapālam āsīt sā pṛthivī abhavat
saḥ akāmayata ābhyaḥ adbhyaḥ adhi imām prajanayeyam iti
tām saṃkliśya apsu prāvidhyat
tasyai yaḥ parāṅ rasaḥ atyakṣarat sa kūrmaḥ abhavat
atha yat ūrdhvam udaukṣyata idam tat yat idam ūrdhvam adbhyaḥ adhi jāyate
sā iyam sarvā apaḥ eva anu vyait
tat idam ekam eva rūpam samadṛśyata apaḥ eva
saḥ akāmayata bhūyaḥ eva syāt prajāyeta iti
saḥ aśrāmyat
sa tapaḥ atapyata
sa śrāntaḥ tepānaḥ phenam asṛjata
saḥ avet anyat vai etad rūpam bhūyaḥ vai bhavati śrāmyāṇi eva iti
sa śrāntaḥ tepānaḥ mṛdam śuṣkāpam ūṣa sikatam śarkarām aśmānam ayaḥ hiraṇyam oṣadhi vanaspatī asṛjata
tena imām pṛthivīm prācchādayat
tāḥ vai etāḥ nava sṛṣṭayaḥ iyam asṛjyata
tasmāt āhuḥ trivṛt agniḥ iti
iyam hi agniḥ
asyai hi sarvaḥ agniḥ cīyate
abhūt vai iyam pratiṣṭhā iti
tat bhūmiḥ abhavat
tām aprathayat
sā pṛthivī abhavat
sā iyam sarvā kṛtsnā manyamānā agāyat
yat agāyat tasmāt iyam gāyatrī
atha u āhuḥ agniḥ eva asyai pṛṣṭhe sarvaḥ kṛtsnaḥ manyamānaḥ agāyat yat agāyat tasmāt agniḥ gāyatraḥ iti
tasmāt u ha etat yaḥ sarvaḥ kṛtsnaḥ manyate gāyati vā eva gīte vā ramate
saḥ akāmayata prajāpatiḥ bhūyaḥ eva syāt prajāyeta iti
saḥ agninā pṛthivīm mithunam samabhavat
tatas āṇḍam samavartata
tat abhyamṛśat
puṣyatu iti puṣyatu bhūyaḥ astu iti eva tat abravīt
sa yaḥ garbhaḥ antarā āsīt sa vāyuḥ asṛjyata
atha yat aśru saṃkṣaritam āsīt tāni vayāṃsi abhavan
atha yaḥ kapāle rasaḥ liptaḥ āsīt tāḥ marīcayaḥ abhavan
atha yat kapālam āsīt tat antarikṣam abhavat
saḥ akāmayata bhūyaḥ eva syāt prajāyeta iti
sa vāyunā antarikṣam mithunam samabhavat
tatas āṇḍam samavartata
tat abhyamṛśat
yaśaḥ bibhṛhi iti
tatas asau ādityaḥ asṛjyata
eṣa vai yaśaḥ
atha yat aśru saṃkṣaritam āsīt saḥ aśmā pṛśniḥ abhavat
aśruḥ ha vai tam aśmā iti ācakṣate parokṣam
parokṣa kāmāḥ hi devāḥ
atha yaḥ kapāle rasaḥ liptaḥ āsīt te raśmayaḥ abhavan
atha yat kapālam āsīt sā dyauḥ abhavat
saḥ akāmayata bhūyaḥ eva syāt prajāyeta iti
saḥ ādityena divam mithunam samabhavat
tatas āṇḍam samavartata
tat abhyamṛśat retaḥ bibhṛhi iti
tatas candramāḥ asṛjyata
eṣa vai retaḥ
yat aśru saṃkṣaritam āsīt tāni nakṣatrāṇi abhavan
yaḥ kapāle rasaḥ liptaḥ āsīt tāḥ avāntaradiśaḥ abhavan
atha yat kapālam āsīt tāḥ diśaḥ abhavan
saḥ imān lokān sṛṣṭvā akāmayata tāḥ prajāḥ sṛjeya yāḥ me eṣu lokeṣu syuḥ iti
sa manasā vācam mithunam samabhavat
saḥ aṣṭau drapsān garbhī abhavat
te aṣṭau vasavaḥ asṛjyanta
tān asyām upādadhāt
sa manasā eva vācam mithunam samabhavat
saḥ ekādaśa drapsān garbhī abhavat
te ekādaśa rudrāḥ asṛjyanta
tān antarikṣe upādadhāt
sa manasā eva vācam mithunam samabhavat
sa dvādaśa drapsān garbhī abhavat
te dvādaśa ādityāḥ asṛjyanta
tān divi upādadhāt
sa
sa manasā eva vācam mithunam samabhavat
sa garbhī abhavat
sa viśvān devān asṛjata
tān dikṣu upādadhāt
atha u āhuḥ agnim eva sṛṣṭam vasavaḥ anvasṛjyanta tān asyām upādadhāt vāyum rudrāḥ tān antarikṣe ādityam ādityāḥ tān divi viśve devāḥ candramasam tān dikṣu upādadhāt iti
viśve
atha u āhuḥ prajāpatiḥ eva imān lokān sṛṣṭvā pṛthivyām pratyatiṣṭhat tasmai imāḥ oṣadhayaḥ annam apacyanta tat āśnāt sa garbhī abhavat saḥ ūrdhvebhyaḥ eva prāṇebhyaḥ devān asṛjata ye avāñcaḥ prāṇāḥ tebhyaḥ martyāḥ prajāḥ iti
atas yatamathā asṛjata tathā asṛjata
prajāpatiḥ tu eva idam sarvam asṛjata yat idam kim ca
sa prajāḥ sṛṣṭvā sarvam ājim itvā vyasraṃsata
tasmāt ha etat yaḥ sarvam ājim eti vi eva sraṃsate
tasmāt visrastāt prāṇaḥ madhyatas udakrāmat
tasmin enam utkrānte devāḥ ajahuḥ
saḥ agnim abravīt tvam mā saṃdhehi iti
kim me tatas bhaviṣyati iti
tvayā mā ācakṣāntai yaḥ vai putrāṇām rādhyate tena pitaram pitāmaham putram pautram ācakṣate tvayā mā ācakṣāntai atha mā saṃdhehi iti
tathā iti
tam agniḥ samadadhāt
tasmāt etam prajāpatim santam agniḥ iti ācakṣate
ā ha vai enena pitaram pitāmaham putram pautram cakṣate yaḥ evam veda
tam abravīt kasmin tvā upadhāsyāmi iti
hite eva iti abravīt
prāṇaḥ vai hitam
hitam
prāṇaḥ hi sarvebhyaḥ bhūtebhyaḥ hitaḥ
tat yat enam hite upādadhāt tasmāt āha upadhāsyāmi upādhām iti
tat āhuḥ kim hitam kim upahitam iti
prāṇaḥ eva hitam
vāc upahitam
prāṇe hi iyam vāc upa iva hitā
prāṇaḥ tu eva hitam
aṅgāni upahitam
prāṇe hi imāni aṅgāni upa iva hitāni
saḥ asya eṣa cityaḥ āsīt
āsīt
cetavyaḥ hi asya āsīt
āsīt
tasmāt cityaḥ
cityaḥ u eva ayam yajamānasya bhavati
bhavati
cetavyaḥ hi asya bhavati
tasmāt u eva cityaḥ
tat
etāḥ
tat etāḥ vai asya tāḥ pañca tanvaḥ vyasraṃsanta loma tvac māṃsam asthi majjā
tāḥ eva etāḥ pañca citayaḥ
tat yat pañca citīḥ cinoti etābhiḥ eva enam tat tanūbhiḥ cinoti
yat cinoti tasmāt citayaḥ
sa yaḥ sa prajāpatiḥ vyasraṃsata saṃvatsaraḥ saḥ
atha yāḥ asya etāḥ pañca tanvaḥ vyasraṃsanta ṛtavaḥ te
pañca vai ṛtavaḥ pañca etāḥ citayaḥ
tat yat pañca citīḥ cinoti ṛtubhiḥ eva enam tat cinoti
yat cinoti tasmāt citayaḥ
sa yaḥ sa saṃvatsaraḥ prajāpatiḥ vyasraṃsata ayam eva sa vāyuḥ yaḥ ayam pavate
atha yāḥ asya tāḥ ṛtavaḥ pañca tanvaḥ vyasraṃsanta diśaḥ tāḥ
pañca vai diśaḥ pañca etāḥ citayaḥ
tat yat pañca citīḥ cinoti digbhiḥ eva enam tat cinoti
yat cinoti tasmāt citayaḥ
yaḥ cite agniḥ nidhīyate asau saḥ ādityaḥ
saḥ eṣaḥ eva eṣaḥ agniḥ citaḥ
etāvat nu tat yat enam agniḥ samadadhāt
atha u āhuḥ prajāpatiḥ eva visrastaḥ devān abravīt sam mā dhatta iti
te devāḥ agnim abruvan tvayi imam pitaram prajāpatim bhiṣajyāma iti
sa vai aham etasmin sarvasmin eva viśāni iti
tathā iti
tasmāt etam prajāpatim santam agniḥ iti ācakṣate
tam devāḥ agnau āhutibhiḥ abhiṣajyan
te yām yām āhutim ajuhavuḥ sā sā enam pakvā iṣṭakā bhūtvā apyapadyata
tat yat iṣṭāt samabhavan tasmāt iṣṭakāḥ
tasmāt agninā iṣṭakāḥ pacanti
āhutīḥ eva enāḥ tat kurvanti
saḥ abravīt yāvat yāvat vai juhutha tāvat tāvat me kam bhavati iti
tat yat asmai iṣṭe kam abhavat tasmāt u eva iṣṭakāḥ
tat ha sma āha āktākṣyaḥ yaḥ eva yajuṣmatīḥ bhūyasīḥ iṣṭakāḥ vidyāt saḥ agnim cinuyāt bhūyas eva tat pitaram prajāpatim bhiṣajyati iti
atha ha sma āha tāṇḍyaḥ kṣatram vai yajuṣmatyaḥ iṣṭakāḥ viśaḥ lokampṛṇāḥ attā vai kṣatriyaḥ annam viś yatra vai attuḥ annam bhūyaḥ bhavati tat rāṣṭram samṛddham bhavati tat edhate tasmāt lokampṛṇāḥ eva bhūyasīḥ upadadhyāt iti
etat aha tayoḥ vacaḥ
anyā tu eva atas sthitiḥ
saḥ eṣa pitā putraḥ
yat eṣaḥ agnim asṛjata tena eṣaḥ agneḥ pitā
yat etam agniḥ samadadhāt tena etasya agniḥ pitā
yat eṣa devān asṛjata tena eṣa devānām pitā
yat etam devāḥ samadadhuḥ tena etasya devāḥ pitaraḥ
ubhayam ha etat bhavati pitā ca putraḥ ca prajāpatiḥ ca agniḥ ca agniḥ ca prajāpatiḥ ca prajāpatiḥ ca devāḥ ca prajāpatiḥ ca
pitā ca putraḥ ca prajāpatiḥ ca agniḥ ca agniḥ ca prajāpatiḥ ca prajāpatiḥ ca devāḥ ca prajāpatiḥ ca
yaḥ evam veda saḥ upadadhāti tayā devatayā iti aṅgirasvat iti dhruvā sīda iti
vāc vai sā devatā
prāṇaḥ vai aṅgirāḥ
sthirā sīda iti etat
atha u pratiṣṭhitā sīda iti
vācā ca eva enam etat prāṇena ca cinoti
vāc vai agniḥ prāṇaḥ indraḥ
aindrāgnaḥ agniḥ
yāvān agniḥ yāvatī asya mātrā tāvatā eva enam etat cinoti
indra agnī vai sarve devāḥ
sarva devatyaḥ agniḥ
yāvān agniḥ yāvatī asya mātrā tāvatā eva enam etat cinoti
tat āhuḥ kasmāt asyāḥ agniḥ cīyate iti
yatra vai sā devatā vyasraṃsata tat imām eva rasena anu vyakṣarat
tam yatra devāḥ samaskurvan tat enam asyai eva adhi samabharan
sā eṣā ekā eva iṣṭakā iyam eva
iyam hi agniḥ
asyai hi sarvaḥ agniḥ cīyate
sā iyam catur sraktiḥ
diśaḥ hi asyai sraktayaḥ
tasmāt catur sraktayaḥ iṣṭakāḥ bhavanti
imām hi anu sarvā iṣṭakāḥ
tat āhuḥ yat evam eka iṣṭakaḥ atha katham pañca iṣṭakaḥ iti
iyam nu eva prathamā mṛd mayī iṣṭakā
tat yat kiṃca atra mṛd mayam upadadhāti ekā eva sā iṣṭakā
atha yat paśu śīrṣāṇi upadadhāti sā paśu iṣṭakā
atha yat rukma puruṣau upadadhāti yat hiraṇya śakalaiḥ prokṣati sā hiraṇya iṣṭakā
atha yat srucau upadadhāti yat ulūkhala musale yāḥ samidhaḥ ādadhāti sā vānaspatya iṣṭakā
atha yat puṣkara parṇam upadadhāti yat kūrmam yat dadhi madhu ghṛtam yat kiṃca atra annam upadadhāti sā eva annam pañcamī iṣṭakā
evam u pañca iṣṭakaḥ
tat āhuḥ kataratas iṣṭakāyāḥ śiraḥ iti
yatas upaspṛśya yajuḥ vadati iti u ha eke āhuḥ
sa svayam ātṛṇṇāyāḥ eva ardhāt upaspṛśya yajuḥ vadet tathā u ha asya etāḥ sarvāḥ svayam ātṛṇṇām abhyāvṛttāḥ bhavanti iti
na tathā kuryāt
aṅgāni vai asya etāni parūṃṣi yat iṣṭakāḥ
yathā vai aṅge aṅge parvan parvan śiraḥ kuryāt tādṛś
tat yaḥ vāva cite agniḥ nidhīyate
tat āhuḥ kati paśavaḥ agnau upadhīyante iti
pañca iti nu eva brūyāt
pañca hi etān paśūn upadadhāti
atha u ekaḥ iti brūyāt
aviḥ iti
iyam vai aviḥ
iyam hi imāḥ sarvāḥ prajāḥ avati
iyam u vai agniḥ
asyai hi sarvaḥ agniḥ cīyate
tasmāt ekaḥ iti brūyāt
atha u dvau iti brūyāt
avī iti
iyam ca asau ca
ime hi imāḥ sarvāḥ prajāḥ avataḥ
yat mṛd iyam tat
yat āpaḥ asau tat
mṛd ca apaḥ ca iṣṭakāḥ bhavanti
tasmāt dvau iti brūyāt
atha u gauḥ iti brūyāt
ime vai lokāḥ gauḥ
yat hi kiṃca gacchati imān tat lokān gacchati
ime u lokāḥ eṣaḥ agniḥ citaḥ
tasmāt gauḥ iti brūyāt
tat āhuḥ kasmai kāmāya agniḥ cīyate iti
suparṇaḥ mā bhūtvā divam vahāt iti u ha eke āhuḥ
na tathā vidyāt
etat vai rūpam kṛtvā prāṇāḥ prajāpatiḥ abhavan
etat rūpam kṛtvā prajāpatiḥ devān asṛjata
etat rūpam kṛtvā devāḥ amṛtāḥ abhavan
tat yat eva etena prāṇāḥ abhavan yat prajāpatiḥ yat devāḥ tat eva etena bhavati
idam
prajāpatiḥ vai idam agre āsīt ekaḥ eva
saḥ akāmayata syām prajāyeya iti
saḥ aśrāmyat
sa tapaḥ atapyata
tasmāt śrāntāt tepānāt āpaḥ asṛjyanta
tasmāt puruṣāt taptāt āpaḥ jāyante
āpaḥ abruvan kva vayam bhavāma iti
tapyadhvam iti abravīt
tāḥ atapyanta
tāḥ phenam asṛjanta
tasmāt apām taptānām phenaḥ jāyate
phenaḥ abravīt kva aham bhavāni iti
tapyasva iti abravīt
saḥ atapyata
sa mṛdam asṛjata
etat vai phenaḥ tapyate yat apsu āveṣṭamānaḥ plavate
sa yadā upahanyate mṛd eva bhavati
mṛd abravīt kva aham bhavāni iti
tapyasva iti abravīt
sā atapyata
sā sikatāḥ asṛjata
etat vai mṛd tapyate yat enām vikṛṣanti
tasmāt yadi api su mārtsnam vikṛṣanti saikatam iva eva bhavati
etāvat nu tat yat kva aham bhavāni kva aham bhavāni iti
sikatābhyaḥ śarkarām asṛjata
tasmāt sikatāḥ śarkarā eva antataḥ bhavati
śarkarāyāḥ aśmānam
tasmāt
tasmāt śarkarā aśmā eva antataḥ bhavati
aśmanaḥ ayaḥ
tasmāt aśmanaḥ ayaḥ dhamanti
ayasaḥ hiraṇyam
tasmāt ayaḥ bahu dhmātam hiraṇya saṃkāśam iva eva bhavati
tat yat asṛjyata akṣarat tat
yat akṣarat tasmāt akṣaram
yat aṣṭau kṛtvas akṣarat sā eva aṣṭa akṣarā gāyatrī abhavat
abhūt vai iyam pratiṣṭhā iti
tat bhūmiḥ abhavat
tām aprathayat
sā pṛthivī abhavat
tasyām asyām pratiṣṭhāyām bhūtāni ca bhūtānām ca patiḥ saṃvatsarāya adīkṣanta
bhūtānām patiḥ gṛhapatiḥ āsīt
uṣāḥ
uṣāḥ patnī
tat yāni tāni bhūtāni ṛtavaḥ te
atha yaḥ sa bhūtānām patiḥ saṃvatsaraḥ saḥ
patnī
atha yā sā uṣāḥ patnī auṣasī sā
tāni imāni bhūtāni ca bhūtānām ca patiḥ saṃvatsaraḥ uṣasi retaḥ asiñcan
sa saṃvatsare kumāraḥ ajāyata
saḥ arodīt
tam prajāpatiḥ abravīt kumāra kim rodiṣi yat śramāt tapasaḥ adhi jātaḥ asi iti
saḥ abravīt an apahata pāpmā vai asmi a hita nāmā nāma me dhehi iti
tasmāt putrasya jātasya nāma kuryāt
pāpmānam eva asya tat apahanti
api dvitīyam api tṛtīyam
abhipūrvam eva asya tat pāpmānam apahanti
tam abravīt rudraḥ asi iti
tat yat asya tat nāma akarot agniḥ tat rūpam abhavat
agniḥ vai rudraḥ
rudraḥ
yat arodīt tasmāt rudraḥ
saḥ abravīt jyāyān vai atas asmi dhehi eva me nāma iti
tam abravīt sarvaḥ asi iti
tat yat asya tat nāma akarot āpaḥ tat rūpam abhavan
āpaḥ vai sarvaḥ
adbhyaḥ hi idam sarvam jāyate
saḥ abravīt jyāyān vai atas asmi dhehi eva me nāma iti
tam abravīt paśupatiḥ asi iti
tat yat asya tat nāma akarot oṣadhayaḥ tat rūpam abhavan
oṣadhayaḥ vai paśupatiḥ
paśupatiḥ
tasmāt yadā paśavaḥ oṣadhīḥ labhante atha patīyanti
saḥ abravīt jyāyān vai atas asmi dhehi eva me nāma iti
tam abravīt ugraḥ asi iti
tat yat asya tat nāma akarot vāyuḥ tat rūpam bhavat
vāyuḥ vai ugraḥ
ugraḥ
tasmāt yadā balavat vāti ugraḥ vāti iti āhuḥ
saḥ abravīt jyāyān vai atas asmi dhehi eva me nāma iti
tam abravīt aśaniḥ asi iti
tat yat asya tat nāma akarot vidyut tat rūpam abhavat
vidyut vai aśaniḥ
tasmāt yam vidyut hanti aśaniḥ avadhīt iti āhuḥ
saḥ abravīt jyāyān vai atas asmi dhehi eva me nāma iti
tam abravīt bhavaḥ asi iti
yat asya tat nāma akarot parjanyaḥ tat rūpam abhavat
parjanyaḥ vai bhavaḥ
bhavaḥ
parjanyāt hi idam sarvam bhavati
saḥ abravīt jyāyān vai atas asmi dhehi eva me nāma iti
tam abravīt mahān devaḥ asi iti
tat yat asya tat nāma akarot candramāḥ tat rūpam abhavat
prajāpatiḥ vai candramāḥ
prajāpatiḥ vai mahān devaḥ
mahān devaḥ
saḥ abravīt jyāyān vai atas asmi dhehi eva me nāma iti
tam abravīt īśānaḥ asi iti
tat yat asya tat nāma akarot ādityaḥ tat rūpam abhavat
ādityaḥ vai īśānaḥ
ādityaḥ hi asya sarvasya īṣṭe
saḥ abravīt etāvān vai asmi mā mā itas paras nāma dhāḥ iti
tāni etāni aṣṭau agni rūpāṇi
kumāraḥ navamaḥ
sā eva agneḥ trivṛt tā
yat u eva aṣṭau agni rūpāṇi
aṣṭa akṣarā gāyatrī
tasmāt āhuḥ gāyatraḥ agniḥ iti
saḥ ayam kumāraḥ rūpāṇi anuprāviśat
na vai agnim kumāram iva paśyanti
etāni eva asya rūpāṇi paśyanti
etāni hi rūpāṇi anuprāviśat
tam etam saṃvatsare eva cinuyāt saṃvatsare anubrūyāt
dvayoḥ iti u ha eke āhuḥ saṃvatsare vai tat retaḥ asiñcan saṃvatsare kumāraḥ ajāyata tasmāt dvayoḥ eva cinuyāt dvayoḥ anubrūyāt iti
saṃvatsare tu eva cinuyāt saṃvatsare anubrūyāt
yat vāva retaḥ siktam tat eva jāyate
tat tatas vikriyamāṇam eva vardhamānam śete
tasmāt saṃvatsare eva cinuyāt saṃvatsare anubrūyāt
tasya citasya nāma karoti
pāpmānam eva asya tat apahanti
citra nāmānam karoti citraḥ asi iti
sarvāṇi hi citrāṇi agniḥ
prajāpatiragnirūpāṇyabhyadhyāyat
sa yo 'yaṃ kumāro rūpāṇyanupraviṣṭa āsīt tamanvaicchat so 'gnir aved anu vai mā pitā prajāpatir icchati hanta tad rūpam asāni yanma eṣa na vedeti
sa etānpañca paśūnapaśyat
puruṣamaśvaṃ gāmavimajaṃ yad apaśyat tasmādete paśavaḥ
sa etānpañca paśūnprāviśat
sa ete pañca paśavo 'bhavat tam u vai prajāpatiranvevaicchat
sa etānpañca paśūnapaśyat
yadapaśyattasmādete paśavas teṣvetam apaśyat tasmād v evaite paśavaḥ
sa aikṣata
ime vā agnir imān evātmānam abhisaṃskaravai yathā vā agniḥ samiddho dīpyata evam eṣāṃ cakṣur dīpyate yathāgner dhūma udayata evameṣām ūṣmodayate yathāgnir abhyāhitaṃ dahatyevam bapsati yathāgner bhasma sīdatyevam eṣām purīṣaṃ sīdatīme vā agnir imān evātmānam abhisaṃskaravā iti tānnānā devatābhya ālipsata vaiśvakarmaṇaṃ puruṣaṃ vāruṇam aśvam aindram ṛṣabhaṃ tvāṣṭram avim āgneyam ajam
sa aikṣata
nānā vā idaṃ devatābhya ālipse 'gner v ahaṃ rūpāṇi kāmaye hantainān agnibhyaḥ kāmāyālabhā iti tānagnibhyaḥ kāmāyālabhata tadyadagnibhya iti bahūni hyagnirūpāṇyabhyadhyāyad atha yatkāmāyeti kāmena hyālabhata tān āprītān paryagnikṛtān udīco nītvā samajñapayat
sa aikṣata
yā vai śrīr abhyadhāsiṣam imās tāḥ śīrṣasu hanta śīrṣāṇyevopadadhā iti sa śīrṣāṇyevotkṛtyopādhattāthetarāṇi kusindhānyapsu prāplāvayad ajena yajñaṃ samasthāpayan nenme yajño vikṛṣṭo 'sad ity ātmā vai yajño nenme 'yamātmā vikṛṣṭo 'sad ity etena paśuneṣṭvā tat prajāpatir apaśyad yathaitasyāgner antaṃ na paryait
sa aikṣata
yamimamātmānam apsu prāpiplavaṃ tam anvicchānīti tam anvaicchat tad yad eṣām apsu praviddhānām pratyatiṣṭhat tā apaḥ samabharad atha yadasyāṃ tām mṛdaṃ tadubhayaṃ saṃbhṛtya mṛdaṃ cāpaś ceṣṭakām akarot tasmād etad ubhayam iṣṭakā bhavati mṛccāpaśca
sa aikṣata
yadi vā idam itthameva sadātmānam abhisaṃskariṣye martyaḥ kuṇapo 'napahatapāpmā bhaviṣyāmi hantaitad agninā pacānīti tad agnināpacat tad enad amṛtam akarod etadvai haviramṛtaṃ bhavati yadagninā pacanti tasmādagnineṣṭakāḥ pacanty amṛtā evainās tat kurvanti
tadyadiṣṭvā paśunāpaśyat
tasmād iṣṭakās tasmād iṣṭvaiva paśuneṣṭakāḥ kuryād aniṣṭakā ha tā bhavanti yāḥ purā paśoḥ kurvanty atho ha tadanyadeva
tadyāstāḥ śriyaḥ
etāni tāni paśuśīrṣāṇy atha yāni tāni kusindhāny etās tāḥ pañca citayas tad yat paśuśīrṣāṇy upadhāya citīścinotyetaireva tacchīrṣabhir etāni kusindhāni saṃdadhāti
ta ete sarve paśavo yadagniḥ
tasmādagnau paśavo ramante paśubhireva tat paśavo ramante tasmād yasya paśavo bhavanti tasminnagnir ādhīyate 'gnir hyeṣa yat paśavas tato vai prajāpatir agnirabhavat
taddhaike āhuḥ
atraivaitaiḥ sarvaiḥ paśubhir yajeta yad vā etair atra sarvaiḥ prajāpatir ayakṣyata tad evāgner antaṃ paryaiṣyat tad yad etairatra sarvairyajeta tadevāgner antam parīyāditi na tathā kuryād devānāṃ tad itādiyād atho pathas tad iyād atho kiṃ tataḥ saṃbhared etāni vā etatkusindhāny etāścitīḥ saṃbharati tasmāt tathā na kuryāt
yad v evaitān paśūn ālabhate
āyatanam evaitad agnaye karoti na hyanāyatane kaścana ramate 'nnaṃ vā āyatanaṃ tad etat purastān nidadhāti tadenam paśyannagnir upāvartate
puruṣo 'śvo gauravirajo bhavanti
etāvanto vai sarve paśavo 'nnam paśavas tad yāvad annaṃ tad etat purastānnidadhāti tadenam paśyannagnir upāvartate
pañca bhavanti
pañca hyete 'gnayo yad etāś citayas tebhya etat pañcāyatanāni nidadhāti tadenam paśyannagnir upāvartate
tadyadagnibhya iti
bahavo hyete 'gnayo yadetāścitayo 'tha yatkāmāyeti yathā taṃ kāmamāpnuyādyajamāno yatkāma etatkarma kurute
puruṣam prathamamālabhate
puruṣo hi prathamaḥ paśūnām athāśvam puruṣaṃ hyanvaśvo 'tha gām aśvaṃ hyanu gaur athāviṃ gāṃ hyanvavir athājam aviṃ hyanvajas tad enān yathāpūrvaṃ yathāśreṣṭhamālabhate
teṣāṃ viṣamā raśanāḥ syuḥ
puruṣasya varṣiṣṭhātha hrasīyasyatha hrasīyasī tadyathārūpam paśūnāṃ raśanāḥ karoty apāpavasyasāya sarvāstveva samāḥ syuḥ sarvāḥ sadṛśyaḥ sarve hyete samāḥ sarve sadṛśā agnayo hyucyante 'nnaṃ hyucyante tena samāstena sadṛśāḥ
tadāhuḥ
kathamasyaiṣo 'gniḥ pañceṣṭakaḥ sarvaḥ paśuṣvārabdho bhavatīti puroḍāśakapāleṣu nvevāpyata iyam prathamā mṛnmayīṣṭakātha yatpaśumālabhate tena paśviṣṭakāpyate 'tha yad vapām abhito hiraṇyaśakalau bhavatas tena hiraṇyeṣṭakāpyate 'tha yadidhmo yūpaḥ paridhayastena vānaspatyeṣṭakāpyate 'tha yadājyam prokṣaṇyaḥ puroḍāśas tenānnaṃ pañcamīṣṭakāpyata evam u hāsyaiṣo 'gniḥ pañceṣṭakaḥ sarvaḥ paśuṣvārabdho bhavati
teṣāṃ caturviṃśatiḥ sāmidhenyaḥ
caturviṃśatyardhamāso vai saṃvatsaraḥ saṃvatsaro 'gnir yāvān agnir yāvatyasya mātrā tāvataivainam etat saminddhe
yad v eva caturviṃśatiḥ
caturviṃśatyakṣarā vai gāyatrī gāyatro 'gnir yāvān agnir yāvatyasya mātrā tāvataivainam etat saminddhe
yad v eva caturviṃśatiḥ
caturviṃśo vai puruṣo daśa hastyā aṅgulayo daśa pādyāś catvāryaṅgāni puruṣaḥ prajāpatiḥ prajāpatir agnir yāvān agnir yāvatyasya mātrā tāvataivainametatsaminddhe
ubhayīrgāyatrīśca triṣṭubhaścānvāha
prāṇo gāyatry ātmā triṣṭup prāṇamevāsya gāyatrībhiḥ saminddha ātmānaṃ triṣṭubbhir madhye triṣṭubho bhavantyabhito gāyatryo madhye hyayam ātmābhitaḥ prāṇā bhūyasīḥ purastād gāyatrīr anvāha kanīyasīr upariṣṭād bhūyāṃso hīme purastāt prāṇāḥ kanīyāṃsa upariṣṭāt
so 'nvāha
samāstvāgna ṛtavo vardhayantviti prajāpatiṃ visrastaṃ yatrāgniḥ samadadhāt tamabravīd yā matsaṃmitāḥ sāmidhenyas tābhirmā samintsveti
sa etā apaśyat
samāstvāgna ṛtavo vardhayantviti samāśca tvāgna ṛtavaśca vardhayantv ity etat saṃvatsarā ṛṣayo yāni satyeti saṃvatsarāśca tvarṣayaśca satyāni ca vardhayantv ity etat saṃ divyena dīdihi rocanenety asau vā ādityo divyaṃ rocanaṃ tena saṃ dīdihīty etad viśvā ābhāhi pradiśaścatasra iti sarvā ābhāhi pradiśaścatasra ityetat
tā etā ekavyākhyānāḥ
etamevābhi yathaitameva saṃskuryād etaṃ saṃdadhyād etaṃ janayet tā āgneyyaḥ prājāpatyā yad agnir apaśyat tenāgneyyo yat prajāpatiṃ samainddha tena prājāpatyāḥ
dvādaśāpriyaḥ
dvādaśa māsāḥ saṃvatsaraḥ saṃvatsaro 'gnir yāvān agnir yāvatyasya mātrā tāvataivainam etad āprīṇāti
yad v eva dvādaśa
dvādaśākṣarā vai jagatīyaṃ vai jagaty asyāṃ hīdaṃ sarvaṃ jagad iyam u vā agnir asyai hi sarvo 'gniścīyate yāvān agnir yāvatyasya mātrā tāvataivainam etad āprīṇāti
yad v eva dvādaśa
dvādaśākṣarā vai jagatī jagatī sarvāṇi chandāṃsi sarvāṇi chandāṃsi prajāpatiḥ prajāpatir agnir yāvān agniryāvatyasya mātrā tāvataivainametadāprīṇāti
tā etā ūrdhvā asya samidho bhavantīti
prajāpatiṃ visrastaṃ yatrāgniḥ samadadhāt tamabravīd yā matsaṃmitā āpriyas tābhir māprīṇīhīti
sa etā apaśyat
ūrdhvā asya samidho bhavantīty ūrdhvā hyetasya samiddhasya samidho bhavanty ūrdhvā śukrā śocīṃṣyagnerity ūrdhvāni hyetasya śukrāṇi śocīṃṣyarcīṃṣi bhavanti dyumattameti vīryavattamety etat supratīkasyeti sarvato vā agniḥ supratīkaḥ sūnoriti yadenaṃ janayati tenāsyaiṣa sūnuḥ
tā etā ekavyākhyānāḥ
etamevābhi yathaitameva saṃskuryād etaṃ saṃdadhyād etaṃ janayet tā āgneyyaḥ prājāpatyā yad agnir apaśyat tenāgneyyo yat prajāpatim āprīṇāt tena prājāpatyāḥ
tā viṣamā viṣamapadāḥ
viṣamākṣarā viṣamāṇi hi chandāṃsy atho yānyasyādhyātmamaṅgāni viṣamāṇi tāny asyaitābhir āprīṇāti
vaiśvānaraḥ paśupuroḍāśaḥ
vaiśvānaro vai sarve 'gnayaḥ sarveṣām agnīnām upāptyai
yad v eva vaiśvānaraḥ
ṛtavo haite yadetāścitayo 'gnayo vā ṛtava ṛtavaḥ saṃvatsaraḥ saṃvatsaro vaiśvānaro yadagnaya iti syād ati tad recayed dvādaśakapālo dvādaśa māsāḥ saṃvatsaraḥ saṃvatsaro vaiśvānara āgneyyo yājyānuvākyā agnirūpāṇām upāptyai kāmavatyaḥ kāmānām upāptyai
taddhaike
ityevaitāni paśuśīrṣāṇi vittvopadadhaty ubhayenaite paśava iti te ha te martyāḥ kuṇapāḥ sambhavanty anāprītāni hi tāni taddha tathāṣāḍheḥ sauśromateyasyopadadhuḥ sa ha kṣipra eva tato mamāra
hiraṇmayāny u haike kurvanti
amṛteṣṭakā iti vadantas tā ha tā anṛteṣṭakā na hi tāni paśuśīrṣāṇi
mṛnmayāny u haike kurvanti
utsannā vā ete paśavo yadvai kiṃcotsannamiyaṃ tasya sarvasya pratiṣṭhā tadyatraite paśavo gatāstata enānadhi saṃbharāma iti na tathā kuryād yo vā eteṣām āvṛtaṃ ca brāhmaṇaṃ ca na vidyāt tasyaita utsannāḥ syuḥ sa etān eva pañca paśūn ālabheta yāvad asya vaśaḥ syāt tān haitān prajāpatiḥ prathama ālebhe śyāparṇaḥ sāyakāyano 'ntamo 'tha ha smaitān evāntareṇālabhante 'thaitarhīmau dvāvevālabhyete prājāpatyaśca vāyavyaśca tayor ato brāhmaṇam ucyate
prājāpatyaṃ carakā ālabhante
prajāpatiragniṃ citvāgnir abhavat tad yad etam ālabhate tad evāgnerantam paryetīti
śyāmo bhavati
dvayāni vai śyāmasya lomāni śuklāni ca kṛṣṇāni ca dvandvam mithunam prajananaṃ tadasya prājāpatyaṃ rūpaṃ tūparo bhavati tūparo hi prajāpatiḥ
tasyaikaviṃśatiḥ sāmidhenyaḥ
dvādaśa māsāḥ pañcartavas traya ime lokā asāvāditya ekaviṃśa eṣa prajāpatiḥ prajāpatir agnir yāvān agnir yāvatyasya mātrā tāvataivainam etat saminddhe
yad v evaikaviṃśatiḥ
ekaviṃśo vai puruṣo daśa hastyā aṅgulayo daśa pādyā ātmaikaviṃśaḥ puruṣaḥ prajāpatiḥ prajāpatir agnir yāvān agniryāvatyasya mātrā tāvataivainam etat saminddhe
ubhayīrgāyatrīśca triṣṭubhaścānvāha
tāsāmukto bandhur uktam v evānvṛcaṃ hiraṇyagarbhavatyāghāram āghārayati prajāpatir vai hiraṇyagarbhaḥ prajāpatir agnir dvādaśāpriyas tāsām ukto bandhur uktam v evānvṛcaṃ prājāpatyaḥ paśupuroḍāśo ya eva paśor bandhuḥ sa puroḍāśasya dvādaśakapālo dvādaśa māsāḥ saṃvatsaraḥ saṃvatsaraḥ prajāpatiḥ kadvatyo yājyānuvākyāḥ ko hi prajāpatiḥ
athaitaṃ vāyave niyutvate
śuklaṃ tūparamālabhate prajāpatiḥ prajāḥ sṛṣṭvānuvyaikṣata tasyātyānandena retaḥ parāpatat so 'jaḥ śuklastūparo lapsudyabhavad raso vai reto yāvān u vai rasas tāvān ātmā tad yad etamālabhate tad evāgner antam paryeti śuklo bhavati śuklaṃ hi retas tūparo bhavati tūparaṃ hi reto vāyave bhavati prāṇo vai vāyur niyutvate bhavaty udāno vai niyutaḥ prāṇodānāvevāsminnetad dadhāti
yad v evaitaṃ vāyave niyutvate
śuklaṃ tūparam ālabhate prajāpatiṃ visrastaṃ yatra devāḥ samaskurvant sa yo 'smātprāṇo madhyata udakrāmat tamasminnetena paśunādadhus tathaivāsminn ayam etad dadhāti vāyave bhavati prāṇo vai vāyur niyutvate bhavaty udāno vai niyutaḥ prāṇodānāvevāsminn etad dadhāti śuklo bhavati śuklo hi vāyus tūparo bhavati tūparo hi vāyuḥ
tasya saptadaśa sāmidhenyaḥ
saptadaśo vai saṃvatsaro dvādaśa māsāḥ pañcartavaḥ saṃvatsaraḥ prajāpatiḥ prajāpatir agnir yāvān agnir yāvatyasya mātrā tāvataivainam etatsaminddhe
yad v eva saptadaśa
saptadaśo vai puruṣo daśa prāṇāś catvāryaṅgānyātmā pañcadaśo grīvāḥ ṣoḍaśyaḥ śiraḥ saptadaśaṃ puruṣaḥ prajāpatiḥ prajāpatir agnir yāvān agnir yāvatyasya mātrā tāvataivainam etatsaminddhe
ubhayīrgāyatrīśca triṣṭubhaścānvāha
tāsāmukto bandhur uktam v evānvṛcaṃ dvādaśāpriyas tāsāmukto bandhur uktam v evānvṛcam prājāpatyaḥ paśupuroḍāśo 'tro sa kāma upāpta iti ha smāha māhitthir yaṃ carakāḥ prājāpatye paśāvāhuriti
yad v eva vāyavyaḥ paśur bhavati
prājāpatyaḥ paśupuroḍāśo 'rdhaṃ ha prajāpater vāyur ardham prajāpatis tad yad ubhau vāyavyau syātām ubhau vā prājāpatyāvardhaṃ haivāsya kṛtaṃ syānnārdham atha yad vāyavyaḥ paśurbhavati prājāpatyaḥ paśupuroḍāśas tena haivaitaṃ sarvaṃ kṛtsnam prajāpatiṃ saṃskaroti
yad v eva vāyavyaḥ paśurbhavati
prājāpatyaḥ paśupuroḍāśaḥ prajāpatiṃ visrastaṃ yatra devāḥ samaskurvant sa yo 'smāt prāṇo madhyata udakrāmat tamasminnetena paśunādadhur athāsyaitena puroḍāśenātmānaṃ samaskurvant sa yat prājāpatyo bhavati prajāpatir hyātmā dvādaśakapālo dvādaśa māsāḥ saṃvatsaraḥ saṃvatsaraḥ prajāpatiḥ kadvatyau yājyānuvākye ko hi prajāpatiḥ
tad yad vapām purastājjuhoti
ya evāyam purastāt prāṇas tam asminnetad dadhāty atha yadetena madhyataścaranti madhyato hyayam ātmātha yaddhaviṣopariṣṭāccaranti ya evāyam upariṣṭāt prāṇas tam asminnetad dadhāti śuklavatyo yājyānuvākyāḥ syuḥ śuklarūpāṇām upāptyai niyutvatyo yadeva niyutvadrūpaṃ tasyopāptyai
tad u vā āhuḥ
vapāyā eva śuklavatyau syātām etāvad vai paśau śuklaṃ yad vapāśuklavatyau niyutvatyau haviṣo yadeva niyutvadrūpaṃ tasyopāptyā iti
yad v evaitam paśumālabhate
etasmin ha paśau sarveṣām paśūnāṃ rūpaṃ yattūparo lapsudī tatpuruṣasya rūpaṃ tūparo hi lapsudī puruṣo yattūparaḥ kesaravāṃs tad aśvasya rūpaṃ tūparo hi kesaravān aśvo yad aṣṭāśaphas tad gorūpam aṣṭāśapho hi gaur atha yad asyāveriva śaphās tad ave rūpaṃ yad ajas tad ajasya tad yad etam ālabhate tena haivāsyaite sarve paśava ālabdhā bhavanty ato yatamad asya karmopakalpetaite vā pañca paśava eṣa vā prājāpatya eṣa vā niyutvatīyaḥ
tam paurṇamāsyāmālabheta
amāvāsyāyām ālabhetety u haika āhur asau vai candraḥ prajāpatiḥ sa etāṃ rātrim iha vasati tad yathopatiṣṭhantam ālabhetaivaṃ taditi
tadvai paurṇamāsyāmeva
asau vai candraḥ paśus taṃ devāḥ paurṇamāsyāmālabhante yatrainaṃ devā ālabhante tad enam ālabhā iti tasmāt paurṇamāsyāṃ yad v eva paurṇamāsyām paurṇamāsī ha vāva prathamā vyuvāsa tasmād v eva paurṇamāsyām
tadvai phālgunyāmeva
eṣā ha saṃvatsarasya prathamā rātriryatphālgunī paurṇamāsī yottaraiṣottamā yā pūrvā mukhata eva tatsaṃvatsaramārabhate
sa vā iṣṭvaiva paurṇamāsena
atha paśumālabheta paurṇamāsena vā indro vṛtram pāpmānaṃ hatvāpahatapāpmaitat karmārabhata tathaivaitad yajamānaḥ paurṇamāsenaiva vṛtram pāpmānaṃ hatvāpahatapāpmaitat karmārabhate
tadvā upāṃśu bhavati
etaddhaitaiḥ prajāpatiḥ paśubhiḥ karmeyeṣa taddhātrānaddhevaivāsāniruktam iva tasmād upāṃśu
yad v evopāṃśu
prājāpatyaṃ vā etatkarma prajāpatiṃ hyetena karmaṇārabhate 'nirukto vai prajāpatiḥ
yad v evopāṃśu
reto vā atra yajña upāṃśu vai retaḥ sicyate vapā paśupuroḍāśo havir etāvānhi paśuḥ
aṣṭakāyāmukhāṃ saṃbharati
prājāpatyam etad ahar yad aṣṭakā prājāpatyam etat karma yad ukhā prājāpatya eva tad ahan prājāpatyaṃ karma karoti
yad v evāṣṭakāyām
parvaitat saṃvatsarasya yadaṣṭakā parvaitadagneryadukhā parvaṇyeva tatparva karoti
yad v evāṣṭakāyām
aṣṭakā vā ukhā nidhirdvā uddhī tiraścī rāsnā tac catuś catasra ūrdhvās tad aṣṭāv aṣṭakāyām eva tadaṣṭakāṃ karoti
amāvāsyāyāṃ dīkṣate
amāvāsyāyai vā adhi yajñas tāyate yato yajñastāyate tato yajñaṃ janayānīti
yad v evāmāvāsyāyām
reto vā etad bhūtam ātmānaṃ siñcaty ukhāyāṃ yonau yaddīkṣate tasmā etam purastāllokaṃ karoti yaddīkṣito bhavati taṃ kṛtaṃ lokamabhi jāyate tasmādāhuḥ kṛtaṃ lokam puruṣo 'bhi jāyata iti
sa yatkanīyaḥ saṃvatsarāddīkṣitaḥ syāt
alokā iṣṭakā upadadhyād iṣṭakā lokānatiricyerann atha yad bhūyaso lokānkṛtveṣṭakā nānūpadadhyāllokā iṣṭakā atiricyerann atha yadamāvāsyāyāṃ dīkṣitvāmāvāsyāyāṃ krīṇāti tadyāvantameva lokaṃ karoti tāvatīriṣṭakā upadadhāty athāsyāpūryamāṇapakṣe sarvo 'gniścīyate
tadāhuḥ
yadyāvatya etasyāgner iṣṭakāstāvanti kraye 'horātrāṇi sampadyante 'tha yānyūrdhvāni krayād ahāni kathamasya te lokā anūpahitā bhavantīti yad vā amāvāsyāyāṃ dīkṣitvāmāvāsyāyāṃ krīṇāti tad yāvantam eva lokaṃ karoti tāvatīr iṣṭakā upadadhāty atha yānyūrdhvāni krayādahāni tasminnavakāśe 'dhvaryur agniṃ cinoti kvo hi cinuyān na ca so 'vakāśaḥ syād yāvanti vai saṃvatsarasyāhorātrāṇi tāvatya etasyāgner iṣṭakā upa ca trayodaśo māsas trayodaśo vā eṣa māso yānyūrdhvāni krayād ahāni tad yā amūs trayodaśasya māsa iṣṭakās tābhir asya te lokā anūpahitā bhavanti tat samā lokāś ceṣṭakāśca bhavanti
etadvai yaiva prathamā paurṇamāsī
tasyām paśum ālabhate yā prathamāṣṭakā tasyām ukhāṃ saṃbharati yā prathamāmāvāsyā tasyāṃ dīkṣata etadvai yānyeva saṃvatsarasya prathamānyahāni tānyasya tad ārabhate tāni ca tad āpnoty athātaḥ sampadeva
tadāhuḥ
kathamasyaitatkarma saṃvatsaram agnim āpnoti kathaṃ saṃvatsareṇāgninā sampadyata ity eteṣāṃ vai pañcānām paśūnāṃ caturviṃśatiḥ sāmidhenyo dvādaśāpriyas tat ṣaṭtriṃśad ekādaśānuyājā ekādaśopayajas tad aṣṭāpañcāśat
tato yāṣṭācatvāriṃśat
sāṣṭācatvāriṃśadakṣarā jagatīyaṃ vai jagaty asyāṃ hīdaṃ sarvaṃ jagad iyam u vā agnir asyai hi sarvo 'gniś cīyate yāvān agnir yāvatyasya mātrā tāvat tad bhavati
yad v evāṣṭācatvāriṃśat
aṣṭācatvāriṃśadakṣarā vai jagatī jagatī sarvāṇi chandāṃsi sarvāṇi chandāṃsi prajāpatiḥ prajāpatir agnir yāvānagniryāvatyasya mātrā tāvattadbhavati
atha yāni daśa
sā daśākṣarā virāḍ virāḍ agnir daśa diśo diśo 'gnir daśa prāṇāḥ prāṇā agnir yāvān agnir yāvatyasya mātrā tāvat tad bhavati
vapā paśupuroḍāśaḥ
tatṣaṣṭiḥ ṣaṣṭirmāsasyāhorātrāṇi tan māsam āpnoti māsa āpta ṛtum āpnoty ṛtuḥ saṃvatsaraṃ tat saṃvatsaram agnim āpnoti ye ca saṃvatsare kāmā atha yadato 'nyadyadeva saṃvatsare 'nnaṃ tattat
athaitasya prājāpatyasya
ekaviṃśatiḥ sāmidhenyo dvādaśāpriyas tat trayastriṃśad ekādaśānuyājā ekādaśopayajas tat pañcapañcāśad vapā paśupuroḍāśo havis tadaṣṭāpañcāśat sa yo 'ṣṭāpañcāśati kāmo 'traiva tamāpnoti dvāvāghārau tatṣaṣṭiḥ sa yaḥ ṣaṣṭyāṃ kāmo 'traiva tam āpnoty atha yadato 'nyad yad evaṃ saṃvatsare 'nnaṃ tat tat
athaitasya niyutvatīyasya
saptadaśa sāmidhenyo dvādaśāpriyas tad ekāṃ na triṃśad ekādaśānuyājā ekādaśopayajas tad ekapañcāśad vapā paśupuroḍāśo havis taccatuṣpañcāśad dvāvāghārau dvau sviṣṭakṛtau tad aṣṭāpañcāśat sa yo 'ṣṭāpañcāśati kāmo 'traiva tam āpnoti vanaspatiśca vasāhomaśca tatṣaṣṭiḥ sa yaḥ ṣaṣṭyāṃ kāmo 'traiva tam āpnoty atha yad ato 'nyad yad evaṃ saṃvatsare 'nnaṃ tat tad evam u hāsyaitat karma saṃvatsaram agnim āpnoty evaṃ saṃvatsareṇāgninā sampadyate
tadāhuḥ
naitasya paśoḥ samiṣṭayajūṃṣi juhuyānna hṛdayaśūlenāvabhṛtham abhyaveyād ārambho vā eṣo 'gneḥ paśur vyavasargo devatānāṃ samiṣṭayajūṃṣi saṃsthāvabhṛtho nedārambhe devatā vyavasṛjāni nedyajñaṃ saṃsthāpayānīti sa vai sameva sthāpayed etena paśuneṣṭvā tat prajāpatir apaśyad yathaitasyāgner antaṃ na paryait tasmāt saṃsthāpayed yad v eva saṃsthāpayati prāṇa eṣa paśus tasya yad antariyāt prāṇasya tad antariyād yad u vai prāṇasyāntariyāt tata evaṃ mriyeta tasmāt sameva sthāpayed athāto vratānām iva
tadāhuḥ
naitena paśuneṣṭvopari śayīta na māṃsamaśnīyānna mithunam upeyāt pūrvadīkṣā vā eṣa paśur anavakﾱptaṃ vai tadyaddīkṣita upari śayīta yan māṃsam aśnīyād yan mithunam upeyāditi net tvevaiṣā dīkṣā neva hi mekhalāsti na kṛṣṇājinam iṣṭakāṃ vā etāṃ kurute tasmād u kāmam evopari śayītaitad u sarvam annaṃ yadate paśavas tad asyātrāptam ārabdhaṃ bhavati tadyāni kāni cāmadhuno 'śanāni teṣām asya sarveṣāṃ kāmāśanaṃ yadi labheta mithunaṃ tu nopeyāt purā maitrāvaruṇyai payasyāyai tasyopari bandhuḥ
tadāhuḥ
dadyād etasmin yajñe dakṣiṇāṃ nenme 'yaṃ yajño 'dakṣiṇo 'sad brahmaṇa ādiṣṭadakṣiṇāṃ dadyād brahmā vai sarvo yajñas tad asya sarvo yajño bhiṣajjayito bhavatīti na tathā kuryād iṣṭakāṃ vā etāṃ kurute tad yatheṣṭakāyām iṣṭakāyāṃ dadyāt tādṛk tad amurhyeva dadyād yad asyopakalpeta
etadvai devā abruvan
cetayadhvam iti citim icchateti vāva tadabruvaṃs teṣāṃ cetayamānānām prajāpatir imām prathamāṃ svayam ātṛṇṇāṃ citim apaśyat tasmāttām prajāpatinopadadhāti
tamagnirabravīt
upāhamāyānīti keneti paśubhiriti tatheti paśviṣṭakayā ha taduvācaiṣā vāva paśviṣṭakā yad dūrveṣṭakā tasmāt prathamāyai svayamātṛṇṇāyā anantarhitā dūrveṣṭakopadhīyate tasmād asyā anantarhitā oṣadhayo 'nantarhitāḥ paśavo 'nantarhito 'gnir anantarhito hyeṣa etayopait
te 'bruvan
cetayadhvameveti citimicchateti vāva tadabruvann ita ūrdhvam icchateti teṣāṃ cetayamānānāmindrāgnī ca viśvakarmā cāntarikṣaṃ dvitīyāṃ svayam ātṛṇṇāṃ citim apaśyaṃs tasmāt tām indrāgnibhyāṃ ca viśvakarmaṇā copadadhāti
tānvāyurabravīt
upāhamāyānīti keneti digbhiriti tatheti diśyābhirha taduvāca tasmāddvitīyāyai svayamātṛṇṇāyā anantarhitā diśyā upadhīyante tasmād antarikṣād anantarhitā diśo 'nantarhito vāyur anantarhito hyeṣa etābhir upait
te 'bruvan
cetayadhvameveti citimicchateti vāva tadabruvann ita ūrdhvam icchateti teṣāṃ cetayamānānām parameṣṭhī divaṃ tṛtīyaṃ svayamātṛṇṇāṃ citimapaśyat tasmāt tām parameṣṭhinopadadhāti
tamasāvādityo 'bravīt
upāhamāyānīti keneti lokampṛṇayeti tathety eṣa vāva lokampṛṇātmanā haiva taduvāca tasmāttṛtīyā svayamātṛṇṇānantarhitā lokampṛṇāyā upadhīyate tasmād asāvādityo 'nantarhito divo 'nantarhito hyeṣa etayopait
tadetā vāva ṣaḍ devatāḥ
idaṃ sarvamabhavanyadidaṃ kiṃ ca te devāścarṣayaś cābruvann imā vāva ṣaḍ devatā idaṃ sarvamabhūvann upa tajjānīta yathā vayamihāpyasāmeti te 'bruvaṃś cetayadhvamiti citimicchateti vāva tadabruvaṃs tad icchata yathā vayam ihāpyasāmeti teṣāṃ cetayamānānāṃ devā dvitīyāṃ citim apaśyannṛṣayaś caturthīm
te 'bruvan
upa vayamāyāmeti keneti yadeṣu lokeṣūpeti tatheti tadyadūrdhvam pṛthivyā arvācīnam antarikṣāt tena devā upāyaṃs tad eṣā dvitīyā citir atha yad ūrdhvam antarikṣād arvācīnaṃ divastenarṣaya upāyaṃs tadeṣā caturthī citiḥ
te yadabruvan
cetayadhvamiti citim icchateti vāva tad abruvan yaccetayamānā apaśyaṃs tasmāccitayaḥ
prajāpatiḥ prathamāṃ citimapaśyat
prajāpatireva tasyā ārṣeyaṃ devā dvitīyāṃ citim apaśyan devā eva tasyā ārṣeyam indrāgnī ca viśvakarmā ca tṛtīyāṃ citim apaśyaṃs ta eva tasyā ārṣeyam ṛṣayaścaturthīṃ citim apaśyann ṛṣaya eva tasyā ārṣeyam parameṣṭhī pañcamīṃ citimapaśyat parameṣṭhyeva tasyā ārṣeyaṃ sa yo haitadevaṃ citīnām ārṣeyaṃ vedārṣeyavatyo hāsya bandhumatyaścitayo bhavanti
etadvai devā abruvan
cetayadhvam iti citimicchateti vāva tadabruvaṃs teṣāṃ cetayamānānāṃ savitaitāni sāvitrāṇyapaśyad yat savitāpaśyat tasmāt sāvitrāṇi sa etām aṣṭāgṛhītām āhutim ajuhot tāṃ hutvemām aṣṭadhāvihitām aṣāḍhām apaśyat puraiva sṛṣṭāṃ satīm
te yadabruvan cetayadhvamiti citimicchateti vāva tadabruvan yaccetayamānā apaśyaṃs tasmāccitir āhutirvai yajño yadiṣṭvāpaśyattasmādiṣṭakā
tāṃ vā etām
ekāṃ satīm aṣṭāgṛhītām aṣṭābhir yajurbhir juhoti tasmād iyamekā satyaṣṭadhāvihitā
tāmūrdhvāmudgṛhṇanjuhoti
imāṃ tadūrdhvāṃ rūpairudgṛhṇāti tasmādiyamūrdhvā rūpaiḥ
tāṃ saṃtatāṃ juhoti
etadvai devā abibhayuryadvai na iha rakṣāṃsi nāṣṭrā nānvaveyuriti ta etaṃ saṃtatahomam apaśyan rakṣasāṃ nāṣṭrāṇām ananvavāyanāya tasmātsaṃtatāṃ juhoti
yad v evaitām āhutiṃ juhoti
savitaiṣo 'gnis tametayāhutyā purastātprīṇāti tamiṣṭvā prītvāthainaṃ saṃbharati tadyadetayā savitāram prīṇāti tasmāt sāvitrāṇi tasmādvā etāmāhutiṃ juhoti
yad v evaitāmāhutiṃ juhoti
savitaiṣo 'gnis tam etayāhutyā purastād reto bhūtaṃ siñcati yādṛgvai yonau retaḥ sicyate tādṛg jāyate tad yad etayā savitāraṃ reto bhūtaṃ siñcati tasmātsāvitrāṇi tasmādvā etāmāhutiṃ juhoti
sruvaścātra srukca prayujyete
vāgvai sruk prāṇaḥ sruvo vācā ca vai prāṇena caitad agre devāḥ karmānvaicchaṃs tasmāt sruvaśca srukca
yad v eva sruvaśca srukca
yo vai sa prajāpatir āsīd eṣa sa sruvaḥ prāṇo vai sruvaḥ prāṇaḥ prajāpatir atha yā sā vāgāsīdeṣā sā srug yoṣā vai vāg yoṣā srug atha yāstā āpa āyan vāco lokād etāstā yām etām āhutiṃ juhoti
tāṃ saṃtatāṃ juhoti
saṃtatā hi tā āpa āyann atha yaḥ sa prajāpatis trayyā vidyayā sahāpaḥ prāviśad eṣa sa yair etad yajurbhir juhoti
tadyāni trīṇi prathamāni
ime te lokā atha yaccaturthaṃ yajus trayī sā vidyā jagatī sā bhavati jagatī sarvāṇi chandāṃsi sarvāṇi chandāṃsi trayī vidyātha yāni catvāryuttamāni diśas tānīme ca vai lokā diśaśca prajāpatir athaiṣā trayī vidyā
sa juhoti
yuñjānaḥ prathamam mana iti prajāpatirvai yuñjānaḥ sa mana etasmai karmaṇe 'yuṅkta tadyanmana etasmai karmaṇe 'yuṅkta tasmātprajāpatiryuñjānaḥ
tatvāya savitā dhiya iti
mano vai savitā prāṇā dhiyo 'gner jyotir nicāyyety agner jyotir dṛṣṭvety etat pṛthivyā adhyābharad iti pṛthivyai hyenad adhyābharati
yuktena manasā vayamiti
mana evaitadetasmai karmaṇe yuṅkte na hyayuktena manasā kiṃcana samprati śaknoti kartuṃ devasya savituḥ sava iti devena savitrā prasūtā ity etat svargyāya śaktyeti yathaitena karmaṇā svargaṃ lokamiyād evametadāha śaktyeti śaktyā hi svargaṃ lokameti
yuktvāya savitā devāniti
mano vai savitā prāṇā devāḥ svaryato dhiyā divamiti svargaṃ haināṃ lokaṃ yato dhiyaitasmai karmaṇe yuyuje bṛhajjyotiḥ kariṣyata ity asau vā ādityo bṛhajjyotir eṣa u eṣo 'gnir etam v ete saṃskariṣyanto bhavanti savitā prasuvāti tāniti savitṛprasūtā etat karma karavann ityetat
yuñjate mana uta yuñjate dhiya iti
manaś caivaitat prāṇāṃś caitasmai karmaṇe yuṅkte viprā viprasyeti prajāpatir vai vipro devā viprā bṛhato vipaścita iti prajāpatirvai bṛhan vipaścid vi hotrā dadha iti yadvā eṣa cīyate tad eṣa hotrā vidhatte cite hyetasminhotrā adhividhīyante vayunāvid ity eṣa hīdaṃ vayunam avindad eka id ity eko hy eṣa idaṃ sarvaṃ vayunam avindan mahī devasya savituḥ pariṣṭutir iti mahatī devasya savituḥ pariṣṭutir ityetat
yuje vām brahma pūrvyaṃ namobhir iti
prāṇo vai brahma pūrvyam annaṃ namas tat tad eṣaivāhutir annam etayaiva tad āhutyaitenānnena prāṇān etasmai karmaṇe yuṅkte vi śloka etu pathyeva sūreriti yathobhayeṣu devamanuṣyeṣu kīrtiśloko yajamānasya syād evam etad āha śṛṇvantu viśve amṛtasya putrā iti prajāpatirvā amṛtas tasya viśve devāḥ putrā ā ye dhāmāni divyāni tasthur itīme vai lokā divyāni dhāmāni tad ya eṣu lokeṣu devās tān etad āha
yasya prayāṇamanvanya id yayuriti
prajāpatirvā etadagre karmākarot tat tato devā akurvan devā devasya mahimānamojaseti yajño vai mahimā devā devasya yajñaṃ vīryam ojasety etad yaḥ pārthivāni vimame sa etaśa iti yadvai kiṃcāsyāṃ tatpārthivaṃ tad eṣa sarvaṃ vimimīte raśmibhir hyenad abhyavatanoti rajāṃsi devaḥ savitā mahitvanetīme vai lokā rajāṃsy asāvādityo devaḥ savitā tān eṣa mahimnā vimimīte
deva savitaḥ prasuva yajñam prasuva yajñapatim bhagāyeti
asau vā ādityo devaḥ savitā yajño bhagas tam etad āha prasuva yajñam prasuva yajñapatim bhagāyeti divyo gandharvaḥ ketapūḥ ketaṃ naḥ punātvity asau vā ādityo divyo gandharvo 'nnaṃ keto 'nnapūrannaṃ naḥ punātv ity etad vācaspatir vācaṃ naḥ svadatv iti vāg vā idaṃ karma prāṇo vācaspatiḥ prāṇo na idaṃ karma svadatv ityetat
imaṃ no deva savitaryajñam praṇayeti
asau vā ādityo devaḥ savitā yad u vā eṣa yajñiyaṃ karma praṇayati tad anārtaṃ svastyudṛcam aśnute devāvyamiti yo devān avad ity etat sakhividaṃ satrājitaṃ dhanajitaṃ svarjitam iti ya etat sarvaṃ vindād ity etadṛcetyṛcā stomaṃ samardhaya gāyatreṇa rathantaram bṛhadgāyatravartanīti sāmāni svāheti yajūṃṣi saiṣā trayī vidyā prathamaṃ jāyate yathaivādo 'mutrājāyataivam atha yaḥ so 'gnir asṛjyataiṣa sa yo 'ta ūrdhvam agniścīyate
tānyetānyaṣṭau sāvitrāṇi
aṣṭākṣarā gāyatrī gāyatro 'gnir yāvān agnir yāvatyasya mātrā tāvataivainam etad reto bhūtaṃ siñcati tāni nava bhavanti svāhākāro navamo nava diśo diśo 'gnir nava prāṇāḥ prāṇā agnir yāvān agniryāvatyasya mātrā tāvataivainam etad reto bhūtaṃ siñcati tāni daśa bhavanty āhutir daśamī daśākṣarā virāḍ virāḍ agnir daśa diśo diśo 'gnir daśa prāṇāḥ prāṇā agnir yāvān agnir yāvatyasya mātrā tāvat tad bhavati
etasyāmāhutyāṃ hutāyām
agnirdevebhya udakrāmat te devā abruvan paśurvā agniḥ paśubhir imamanvicchāma sa svāya rūpāyāvirbhaviṣyatīti tam paśubhir anvaicchant sa svāya rūpāyāvirabhavat tasmād u haitat paśuḥ svāya rūpāyāvirbhavati gaur vā gave 'śvo vāśvāya puruṣo vā puruṣāya
te 'bruvan
yadyaha sarvair anveṣiṣyāmo yātayāmā anupajīvanīyā bhaviṣyanti yady u asarvair asarvam anuvetsyāma iti ta etamekam paśuṃ dvābhyām paśubhyām pratyapaśyan rāsabhaṃ goś cāveś ca tadyadetamekam paśuṃ dvābhyām paśubhyām pratyapaśyaṃs tasmād eṣa ekaḥ sandviretāḥ
anaddhāpuruṣam puruṣāt
eṣa ha vā anaddhāpuruṣo yo na devānavati na pitṝn na manuṣyāṃs tat sarvairaha paśubhir anvaicchan no yātayāmā anupajīvanīyā abhavan
tribhiranvicchati
trivṛd agnir yāvān agnir yāvatyasya mātrā tāvataivainametadanvicchati pañca saṃpadā bhavanti pañcacitiko 'gniḥ pañcartavaḥ saṃvatsaraḥ saṃvatsaro 'gnir yāvān agniryāvatyasya mātrā tāvat tad bhavati
te mauñjībhir abhidhānībhir abhihitā bhavanti
agnirdevebhya udakrāmat sa muñjam prāviśat tasmāt sa suṣiras tasmād v evāntarato dhūmarakta iva saiṣā yonir agner yanmuñjo 'gnir ime paśavo na vai yonirgarbhaṃ hinastyahiṃsāyai yonirvai jāyamāno jāyate yoner jāyamāno jāyātā iti
trivṛto bhavanti
trivṛddhyagnir aśvābhidhānīkṛtā bhavanti sarvato vā aśvābhidhānī mukham pariśete sarvato yonirgarbham pariśete yonirūpametatkriyate
te prāñcastiṣṭhanti
aśvaḥ prathamo 'tha rāsabho 'thāja evaṃ hyete 'nupūrvaṃ yadvai tadaśru saṃkṣaritam āsīd eṣa so 'śvo 'tha yattadarasadivaiṣa rāsabho 'tha yaḥ sa kapāle raso lipta āsīdeṣa so 'jo 'tha yat tat kapālamāsīd eṣā sā mṛd yām etad āhariṣyanto bhavanty etebhyo vā eṣa rūpebhyo 'gre 'sṛjyata tebhya evainam etajjanayati
te dakṣiṇatas tiṣṭhanti
etad vai devā abibhayur yad vai no yajñaṃ dakṣiṇato rakṣāṃsi nāṣṭrā na hanyuriti ta etaṃ vajram apaśyann amum evādityam asau vā āditya eṣo 'śvas ta etena vajreṇa dakṣiṇato rakṣāṃsi nāṣṭrā apahatyābhaye 'nāṣṭra etaṃ yajñam atanvata tathaivaitad yajamāna etena vajreṇa dakṣiṇato rakṣāṃsi nāṣṭrā apahatyābhaye 'nāṣṭra etaṃ yajñaṃ tanute
dakṣiṇata āhavanīyo bhavati
uttarata eṣābhrir upaśete vṛṣā vā āhavanīyo yoṣābhrir dakṣiṇato vai vṛṣā yoṣām upaśete 'ratnimātre 'ratnimātrāddhi vṛṣā yoṣām upaśete
sā vaiṇavī syāt
agnirdevebhya udakrāmat sa veṇum prāviśat tasmātsa suṣiraḥ sa etāni varmāṇyabhito 'kuruta parvāṇyananuprajñānāya yatra yatra nidadāha tāni kalmāṣāṇyabhavan
sā kalmāṣī syāt
sā hyāgneyī yadi kalmāṣīṃ na vinded apy akalmāṣī syāt suṣirā tu syāt saivāgneyī saiṣā yoniragneryadveṇur agniriyam mṛn na vai yonir garbhaṃ hinastyahiṃsāyai yoner vai jāyamāno jāyate yoner jāyamāno jāyātā iti
prādeśamātrī syāt
prādeśamātraṃ hīdamabhi vāg vadaty aratnimātrī tveva bhavati bāhurvā aratnir bāhuno vai vīryaṃ kriyate vīryasaṃmitaiva tadbhavati
anyataḥkṣṇutsyāt
anyatarato hīdaṃ vācaḥ kṣṇutam ubhayataḥkṣṇuttveva bhavaty ubhayato hīdaṃ vācaḥ kṣṇutaṃ yad enayā daivaṃ ca vadati mānuṣaṃ cātho yatsatyaṃ cānṛtaṃ ca tasmād ubhayataḥkṣṇut
yad v evobhayataḥkṣṇut
ato vā abhrer vīryaṃ yato 'syai kṣṇutam ubhayata evāsyām etad vīryaṃ dadhāti
yad v evobhayataḥkṣṇut
etadvā enaṃ devā anuvidyaibhyo lokebhyo 'khanaṃs tathaivainam ayam etad anuvidyaibhyo lokebhyaḥ khanati
sa yaditi khanati
tad enam asmāllokāt khanaty atha yad ūrdhvoccarati tad amuṣmāllokād atha yadantareṇa saṃcarati tad antarikṣalokāt sarvebhya evainam etad ebhyo lokebhyaḥ khanati
tāmādatte
devasya tvā savituḥ prasave 'śvinor bāhubhyām pūṣṇo hastābhyām ādade gāyatreṇa chandasāṅgirasvad iti savitṛprasūta evaināmetad etābhir devatābhir ādatte gāyatreṇa chandasātho asyāṃ gāyatraṃ chando dadhāti pṛthivyāḥ sadhasthādagnim purīṣyam aṅgirasvad ābhareti paśavo vai purīṣam pṛthivyā upasthād agnim paśavyam agnivad ābharety etat traiṣṭubhena chandasāṅgirasvad iti tad enāṃ traiṣṭubhena chandasādatte 'tho 'syāṃ traiṣṭubhaṃ chando dadhāti
abhrirasīti
abhrir hyeṣā tad enaṃ satyenādatte nāryasīti vajro vā abhrir yoṣā nārī na vai yoṣā kaṃcana hinasti śamayatyevainām etad ahiṃsāyai tvayā vayam agniṃ śakema khanituṃ sadhastha etīdaṃ vai sadhasthaṃ tvayā vayam agniṃ śakema khanitum asmint sadhastha ity etajjāgatena chandasāṅgirasvad iti tad enāṃ jāgatena chandasādatte 'tho 'syāṃ jāgataṃ chando dadhāti
tribhirādatte
trivṛd agnir yāvān agnir yāvatyasya mātrā tāvataivainām etad ādatte tribhirādāyāthaināṃ caturthenābhimantrayata etadvā enāṃ devāstribhirādāyāthāsyāṃ caturthena vīryam adadhus tathaivainām ayam etat tribhir ādāyāthāsyāṃ caturthena vīryaṃ dadhāti
hasta ādhāya saviteti
haste hyasyāhitā bhavati bibhrad abhrim iti bibharti hyenāṃ hiraṇyayīmiti hiraṇmayī hyeṣā yā chandomayy agner jyotir nicāyyety agner jyotir dṛṣṭvety etat pṛthivyā adhyābharad iti pṛthivyai hyenad adhyābharaty ānuṣṭubhena chandasāṅgirasvad iti tad enām ānuṣṭubhena chandasādatte 'tho asyām ānuṣṭubhaṃ chando dadhāti tānyetānyeva chandāṃsyeṣābhrir ārambhāyaiveyaṃ vaiṇavī kriyate
tāṃ haike hiraṇmayīṃ kurvanti
hiraṇyayīti vā abhyukteti na tathā kuryād yad vā eṣā chandāṃsi tenaiṣā hiraṇyam amṛtaṃ hiraṇyam amṛtāni chandāṃsi
tāṃ caturbhirādatte
caturakṣarā vai sarvā vāg vāg ityekam akṣaram akṣaram iti tryakṣaraṃ tad yat tad vāg ity ekam akṣaraṃ yaivaiṣānuṣṭub uttamā sā sātha yad akṣaramiti tryakṣarametāni tāni pūrvāṇi yajūṃṣi sarvayaivaitad vācāgniṃ khanati sarvayā vācā saṃbharati tasmāccaturbhiḥ
yad v eva caturbhiḥ
catasro vai diśaś catasṛṣu taddikṣu vācaṃ dadhāti tasmāccatasṛṣu dikṣu vāg vadati chandobhiśca yajurbhiś cādatte tadaṣṭau catasro diśaścatasro 'vāntaradiśaḥ sarvāsu tad dikṣu vācaṃ dadhāti tasmāt sarvāsu dikṣu vāgvadati
hasta eṣābhrir bhavaty atha paśūn abhimantrayate
etadvā eṣu devā anveṣiṣyantaḥ purastād vīryamadadhus tathaivaiṣvayam etad anveṣiṣyan purastādvīryaṃ dadhāti
so 'śvamabhimantrayate
pratūrtaṃ vājinnādraveti yadvai kṣipraṃ tat tūrtam atha yat kṣiprāt kṣepīyas tat pratūrtaṃ variṣṭhām anu saṃvatam itīyaṃ vai variṣṭhā saṃvad imāmanu saṃvatam ityetaddivi te janma paramam antarikṣe tava nābhiḥ pṛthivyām adhi yonirid iti tad enametā devatāḥ karoty agniṃ vāyum ādityaṃ tad aśve vīryaṃ dadhāti
atha rāsabham
yuñjāthāṃ rāsabhaṃ yuvam ityadhvaryuṃ caitadyajamānaṃ cāhāsmin yāme vṛṣaṇvasū ityasmin karmaṇi vṛṣaṇvasū ity etad agnim bharantam asmayum ityagnim bharantam asmatpreṣitam ity etat tad rāsabhe vīryaṃ dadhāti
athājam
yoge yoge tavastaraṃ vāje vāje havāmaha ity annaṃ vai vājaḥ karmaṇi karmaṇi tavastaramanne 'nne havāmaha ityetat sakhāya indramūtaya itīndriyavantamūtaya ityetat tad aje vīryaṃ dadhāti
tribhirabhimantrayate
trivṛdagnir yāvānagniryāvatyasya mātrā tāvataivaiṣvetadvīryaṃ dadhāti
athainānprāca utkramayati
tadenametaiḥ paśubhir anvicchati nopaspṛśaty agnireṣa yatpaśavo nenmāyamagnir hinasaditi
so 'śvamutkramayati
pratūrvannehyavakrāmannaśastīr iti pāpmā vā aśastis tvaramāṇa ehy avakrāman pāpmānamity etad rudrasya gāṇapatyam mayobhūrehīti raudrā vai paśavo yā te devatā tasyai gāṇapatyam mayobhūr ehīty etat tad enam aśvenānvicchati
atha rāsabham
urvantarikṣaṃ vīhi svastigavyūtirabhayāni kṛṇvanniti yathaiva yajustathā bandhuḥ pūṣṇā sayujā sahetīyaṃ vai pūṣānayā sayujā sahetyetat tad enaṃ rāsabhenānvicchati
athājam
pṛthivyāḥ sadhasthādagnim purīṣyam aṅgirasvad ābhareti pṛthivyā upasthād agnim paśavyam agnivad ābharety etat tad enam ajenānvicchati
tribhiranvicchati
trivṛdagniryāvānagniryāvatyasya mātrā tāvataivainam etadanvicchati tribhiḥ purastād abhimantrayate tatṣaṭ ṣaḍṛtavaḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavati
pradīptā ete 'gnayo bhavanti
atha mṛdam accha yantīme vai lokā ete 'gnayas te yadā pradīptā athaita ime lokāḥ puro vā etadebhyo lokebhyo 'gre devāḥ karmānvaicchaṃs tad yad etānagnīnatītya mṛdamāharati tadenam puraibhyo lokebhyo 'nvicchati
prāñco yanti
prācī hi digagneḥ svāyām evainametad diśyanvicchati svāyāṃ diśi vindati
te prayanti
agnim purīṣyam aṅgirasvad acchema ity agnim paśavyam agnivad acchema ityetat
athānaddhāpuruṣamīkṣate
agnim purīṣyamaṅgirasvadbhariṣyāma ity agnim paśavyam agnivadbhariṣyāma ityetat tad enamanaddhāpuruṣeṇānvicchati
atha valmīkavapā suṣirā vyadhve nihitā bhavati
tāmanvīkṣata iyaṃ vai valmīkavapeyam u vā ime lokā etadvā enaṃ devā eṣu lokeṣu vigrāham aicchaṃs tathaivainamayam etad eṣu lokeṣu vigrāham icchati
anvagniruṣasām agram akhyaditi
tad enam uṣaḥsvaicchann anvahāni prathamo jātavedā iti tad enam ahaḥsvaicchann anu sūryasya purutrā ca raśmīniti tadenaṃ sūryasya raśmiṣvaicchann anu dyāvāpṛthivī ātatantheti tadenaṃ dyāvāpṛthivyoraicchaṃs tam avindaṃs tathaivainam ayametad vindati taṃ yadā parāpaśyaty atha tām avāsyaty āgacchanti mṛdam
athāśvamabhimantrayate
etadvai devā abruvan pāpmānam asyāpahanāmeti śramo vai pāpmā śramamasya pāpmānam apahanāmeti tasya śramam pāpmānam apāghnaṃs tathaivāsyāyam etacchramam pāpmānamapahanti
āgatya vājyadhvānamiti
āgato hyasyādhvā bhavati sarvā mṛdho vidhūnuta iti pāpmā vai mṛdhaḥ sarvānpāpmano vidhūnuta ity etat tasmād u haitadaśvaḥ syanttvā vidhūnute 'gniṃ sadhasthe mahati cakṣuṣā nicikīṣa itīdaṃ vai mahat sadhastham agnimasminmahati sadhasthe cakṣuṣā didṛkṣata ityetat
athainamākramayati
etadvā eṣa etaṃ devebhyo 'nuvidya prābravīd yathāyam ihevetyevam
yad v evākramayati
etadvai devā abibhayuryadvai na imamiha rakṣāṃsi nāṣṭrā na hanyuriti tasmā etaṃ vajram upariṣṭād abhigoptāram akurvann amumevādityam asau vā āditya eṣo 'śvas tathaivāsmā ayametaṃ vajramupariṣṭād abhigoptāraṃ karoti
ākramya vājin
pṛthivīmagnimiccha rucā tvamiti cakṣurvai rugākramya tvaṃ vājin pṛthivīmagnimiccha cakṣuṣety etad bhūmyā vṛttvāya no brūhi yataḥ khanema taṃ vayamiti bhūmes tat spāśayitvāya no brūhi yata enaṃ khanemetyetat
athainamunmṛśati
etadvā enaṃ devāḥ procivāṃsaṃ vīryeṇa samārdhayaṃs tathaivainam ayam etat procivāṃsaṃ vīryeṇa samardhayati dyauste pṛṣṭham pṛthivī sadhastham ātmāntarikṣaṃ samudro yonir itīttham asīttham asīty evaitadāha vikhyāya cakṣuṣā tvam abhitiṣṭha pṛtanyata iti vikhyāya cakṣuṣā tvam abhitiṣṭha sarvān pāpmana ity etan nopaspṛśati vajro vā aśvo nen māyaṃ vajro hinasaditi
athainamutkramayati
etadvai devā abruvan kim imam abhyutkramiṣyāma iti mahat saubhagamiti tam mahatsaubhagam abhyudakramayaṃs tathaivainam ayam etan mahat saubhagam abhyutkramayaty utkrāma mahate saubhagāyetyutkrāma mahat te saubhagam ityetat tasmād u haitad aśvaḥ paśūnām bhagitamo 'smād āsthānāditi yatraitat tiṣṭhasīty etad draviṇodā iti draviṇaṃ hyebhyo dadāti vājinniti vājī hyeṣa vayaṃ syāma sumatau pṛthivyā agniṃ khananta upasthe 'syā iti vayam asyai pṛthivyai sumatau syāmāgnim asyā upasthe khananta ityetat
athainam utkrāntamabhimantrayate
etadvā enaṃ devāḥ procivāṃsaṃ yathā dadivāṃsaṃ vandetaivamupāstuvann upāmahayaṃs tathaivainamayam etad upastauty upamahayatyudakramīdity uddhyakramīd draviṇodā iti draviṇaṃ hyebhyo dadāti vājyarveti vājī ca hyeṣo 'rvā cākaḥ sulokaṃ sukṛtam pṛthivyāmityakaraḥ sulokaṃ sukṛtam pṛthivyām ityetat tataḥ khanema supratīkam agnim iti tata enaṃ khanemetyetat supratīkam iti sarvato vā agniḥ supratīkaḥ svo ruhāṇā adhi nākam uttamam iti svargo vai loko nākaḥ svargaṃ lokaṃ rohanto 'dhi nākam uttamam ityetat taṃ dakṣiṇopasaṃkramayati yatretarau paśū bhavatas te dakṣiṇataḥ prāñcas tiṣṭhanti sa ya evāmutra dakṣiṇata sthānasya bandhuḥ so 'tra
athopaviśya mṛdamabhijuhoti
etadvai devā abruvaṃścetayadhvamiti citimicchateti vāva tadabruvaṃs te cetayamānā etāmāhutimapaśyaṃstāmajuhavus tāṃ hutvemāṃllokān ukhāmapaśyan
te 'bruvan
cetayadhvam eveti citimicchateti vāva tadabruvaṃs te cetayamānā etāṃ dvitīyām āhutim apaśyaṃs tāmajuhavus tāṃ hutvā viśvajyotiṣo 'paśyannetā devatā agniṃ vāyumādityam etā hyeva devatā viśvaṃ jyotis tathaivaitad yajamāna ete āhutī hutvemāṃśca lokānukhām paśyatyetāśca devatā viśvajyotiṣo vyatiṣaktābhyāṃ juhotīmāṃśca tallokān etāśca devatā vyatiṣajati
yad v evaite āhutī juhoti
mṛdaṃ ca tadapaśca prīṇāti te iṣṭvā prītvāthaine saṃbharati vyatiṣaktābhyām juhoti mṛdaṃ ca tadapaśca vyatiṣajati
ājyena juhoti
vajro vā ājyaṃ vajramevāsmā etadabhigoptāraṃ karoty atho reto vā ājyaṃ reta evaitatsiñcati sruveṇa vṛṣā vai sruvo vṛṣā vai retaḥ siñcati svāhākāreṇa vṛṣā vai svāhākāro vṛṣā vai retaḥ siñcati
ā tvā jigharmi manasā ghṛteneti
ā tvā juhomi manasā ca ghṛtena cetyetat pratikṣiyantam bhuvanāni viśveti pratyaṅ hyeṣa sarvāṇi bhuvanāni kṣiyati pṛthuṃ tiraścā vayasā bṛhantamiti pṛthurvā eṣa tiryaṅvayaso bṛhandhūmena vyaciṣṭhamanne rabhasaṃ dṛśānamity avakāśavantam annair annādaṃ dīpyamānam ityetat
ā viśvataḥ pratyañcaṃ jigharmīti
ā sarvataḥ pratyañcaṃ juhomīty etad arakṣasā manasā tajjuṣetety ahīḍamānena manasā tajjoṣayetetyetan maryaśrī spṛhayadvarṇo agniriti maryaśrīrhyeṣa spṛhayadvarṇo 'gnirnābhimṛśe tanvā jarbhurāṇa iti na hyeṣo 'bhimṛśe tanvā dīpyamāno bhavati
dvābhyāmabhijuhoti
dvipādyajamāno yajamāno 'gnir yāvānagniryāvatyasya mātrā tāvataivainam etad reto bhūtaṃ siñcaty āgneyībhyām agnimevaitadreto bhūtaṃ siñcati te yad āgneyyau tenāgnir atha yattriṣṭubhau tenendra aindrāgno 'gnir yāvān agniryāvatyasya mātrā tāvataivainametadreto bhūtaṃ siñcatīndrāgnī vai sarve devāḥ sarvadevatyo 'gnir yāvān agnir yāvatyasya mātrā tāvataivainam etad reto bhūtaṃ siñcati
aśvasya pade juhoti
agnireṣa yadaśvas tatho hāsyaite agnimatyevāhutī hute bhavataḥ
athainam parilikhati
mātrāmevāsmā etatkaroti yathaitāvānasītyevam
yad v evainam parilikhati
etadvai devā abibhayuryadvai na imamiha rakṣāṃsi nāṣṭrā na hanyuriti tasmā etām puram paryaśrayaṃs tathaivāsmā ayametām puram pariśrayatyabhryā vajro vā abhrir vajram evāsmā etad abhigoptāraṃ karoti sarvataḥ parilikhati sarvata evāsmā etaṃ vajram abhigoptāraṃ karoti triṣkṛtvaḥ parilikhati trivṛtam evāsmā etaṃ vajram abhigoptāraṃ karoti
pari vājapatiḥ kaviḥ
pari tvāgne puraṃ vayaṃ tvamagne dyubhirity agnimevāsmā etad upastutya varma karoti parivatībhiḥ parīva hi pura āgneyībhir agnipurām evāsmā etatkaroti sā haiṣāgnipurā dīpyamānā tiṣṭhati tisṛbhis tripuram evāsmā etatkaroti tasmād u haitat purām paramaṃ rūpaṃ yat tripuraṃ sa vai varṣīyasā varṣīyasā chandasā parāṃ parāṃ lekhāṃ varīyasīṃ karoti tasmāt purāṃ parā parā varīyasī lekhā bhavanti lekhā hi puraḥ
athainamasyāṃ khanati
etadvai devā abibhayur yad vai na imamiha rakṣāṃsi nāṣṭrā na hanyuriti tasmā imāmevātmānamakurvanguptyā ātmātmānaṃ gopsyatīti sā samambilā syāt tad asyeyamātmā bhavati yad v eva samambilā yonirvā iyaṃ reta idaṃ yadvai retaso yonimatiricyate 'muyā tadbhavatyatha yannyūnaṃ vyṛddhaṃ tad etadvai retasaḥ samṛddhaṃ yat samaṃbilaṃ catuḥsraktir eṣa kūpo bhavati catasro vai diśaḥ sarvābhya evainam etad digbhyaḥ khanati
athainamataḥ khanatyeva
etadvā enaṃ devā anuvidyākhanaṃs tathaivainamayametadanuvidya khanati devasya tvā savituḥ prasave 'śvinorbāhubhyām pūṣṇo hastābhyām pṛthivyāḥ sadhasthādagnim purīṣyam aṅgirasvatkhanāmīti savitṛprasūta evainametadetābhirdevatābhiḥ pṛthivyā upasthādagnim paśavyamagnivatkhanati
jyotiṣmantaṃ tvāgne supratīkamiti
jyotiṣmānvā ayamagniḥ supratīko 'jasreṇa bhānunā dīdyatam ityajasreṇārciṣā dīpyamānamityetac chivam prajābhyo 'hiṃsantam pṛthivyāḥ sadhasthādagnim purīṣyamaṅgirasvatkhanāma iti śivam prajābhyo 'hiṃsantaṃ pṛthivyā upasthādagnim paśavyamagnivatkhanāma ityetat
dvābhyāṃ khanati
dvipādyajamāno yajamāno 'gnir yāvānagniryāvatyasya mātrā tāvataivainametatkhanaty atho dvayaṃ hyevaitadrūpam mṛccāpaśca
sa vai khanāmi khanāma iti khanati
khanāmīti vā etaṃ prajāpatir akhanat khanāma iti devās tasmāt khanāmi khanāma iti
sa vā abhryā khanan
vācā khanāmi khanāma ityāha vāgvā abhrir ārambhāyaiveyaṃ vaiṇavī kriyate vācā vā etam abhryā devā akhanaṃs tathaivainam ayametad vācaivābhryā khanati
athainaṃ kṛṣṇājine saṃbharati
yajño vai kṛṣṇājinaṃ yajña evainam etat saṃbharati lomataśchandāṃsi vai lomāni chandaḥsvevainam etat saṃbharati tattūṣṇīmupastṛṇāti yajño vai kṛṣṇājinam prajāpatirvai yajño 'nirukto vai prajāpatir uttaratas tasyopari bandhuḥ prācīnagrīve taddhi devatrā
athainaṃ puṣkaraparṇe saṃbharati
yonirvai puṣkaraparṇaṃ yonau tadretaḥ siñcati yadvai yonau retaḥ sicyate tat prajaniṣṇu bhavati tan mantreṇopastṛṇāti vāgvai mantro vākpuṣkaraparṇam
apām pṛṣṭhamasi yoniragneriti
apāṃ hyetatpṛṣṭhaṃ yonirhyetadagneḥ samudram abhitaḥ pinvamānamiti samudro hyetadabhitaḥ pinvate vardhamāno mahāṁ ā ca puṣkara iti vardhamāno mahīyasva puṣkara ityetaddivo mātrayā varimṇā prathasvetyanuvimārṣṭy asau vā āditya eṣo 'gnir no haitamanyo divo varimā yantum arhati dyaur bhūtvainaṃ yacchetyevaitad āha
taduttaraṃ kṛṣṇājinād upastṛṇāti
yajño vai kṛṣṇājinamiyaṃ vai kṛṣṇājinam iyam u vai yajño 'syāṃ hi yajñastāyate dyauṣpuṣkaraparṇam āpo vai dyaur āpaḥ puṣkaraparṇamuttaro vā asāvasyai
athaine abhimṛśati
saṃjñāmevābhyāmetatkaroti śarma ca stho varma ca stha iti śarma ca hyasyaite varma cācchidre bahule ubhe ityachidre hyete bahule ubhe vyacasvatī saṃvasāthām ityavakāśavatī saṃvasāthām ityetad bhṛtamagnim purīṣyamiti bibhṛtamagnim paśavyamityetat
saṃvasāthāṃ svarvidā
samīcī urasā tmaneti saṃvasāthāmenaṃ svarvidā samīcī urasā cātmanā cetyetad agnim antarbhariṣyantī jyotiṣmantamajasramidityasau vā āditya eṣo 'gniḥ sa eṣa jyotiṣmānajasrastamete antarā bibhṛtas tasmādāha jyotiṣmantam ajasramiditi
dvābhyāmabhimṛśati
dvipādyajamāno yajamāno 'gniryāvānagniryāvatyasya mātrā tāvataivābhyāmetatsaṃjñāṃ karoty atho dvayaṃ hyevaitadrūpaṃ kṛṣṇājinaṃ ca puṣkaraparṇaṃ ca
atha mṛtpiṇḍamabhimṛśati
purīṣyo 'sīti paśavyo 'sītyetadviśvabharā ityeṣa hīdaṃ sarvam bibhartyatharvā tvā prathamo niramanthad agna iti prāṇo vā atharvā prāṇo vā etam agre niramanthat tad yo 'sāvagre 'gnir asṛjyata so 'sīti tad āha tam evainam etat karoti
athainam parigṛhṇāti
abhryā ca dakṣiṇato hastena ca hastenaivottaratas tvāmagne puṣkarādadhyatharvā niramanthatety āpo vai puṣkaram prāṇo 'tharvā prāṇo vā etamagre 'dbhyo niramanthan mūrdhno viśvasya vāghata ityasya sarvasya mūrdhna ityetat
tam u tvā dadhyaṅṅṛṣiḥ
putra īdhe atharvaṇa iti vāgvai dadhyaṅṅātharvaṇaḥ sa enaṃ tata ainddha vṛtrahanam puraṃdaramiti pāpmā vai vṛtraḥ pāpmahanam puraṃdaramityetat
tam u tvā pāthyo vṛṣā
samīdhe dasyuhantamamiti mano vai pāthyo vṛṣā sa enaṃ tata ainddha dhanaṃjayaṃ raṇe raṇa iti yathaiva yajustathā bandhuḥ
gāyatrībhiḥ
prāṇo gāyatrī prāṇamevāsminnetaddadhāti tisṛbhis trayo vai prāṇāḥ prāṇa udāno vyānas tān evāsminnetaddadhāti tāsāṃ nava padāni nava vai prāṇāḥ sapta śīrṣannavāñcau dvau tānevāsminnetaddadhāti
athaite triṣṭubhā uttare bhavataḥ
ātmā vai triṣṭubātmānamevāsyaitābhyāṃ saṃskaroti sīda hota sva u loke cikitvānityagnirvai hotā tasyaiṣa svo loko yatkṛṣṇājinaṃ cikitvāniti vidvānityetat sādayā yajñaṃ sukṛtasya yonāviti kṛṣṇājinaṃ vai sukṛtasya yonir devāvīrdevānhaviṣā yajāsīti devaḥ san devān avanhaviṣā yajāsītyetad agre bṛhadyajamāne vayo dhā iti yajamānāyāśiṣam āśāste
ni hotā hotṛṣadane vidāna iti
agnirvai hotā kṛṣṇājinaṃ hotṛṣadanaṃ vidāna iti vidvānityetat tveṣo dīdivān asadatsudakṣa iti tveṣo dīpyamāno 'sadatsudakṣa ityetad adabdhavratapramatirvasiṣṭha ity adabdhavratapramatir hyeṣa vasiṣṭhaḥ sahasrambharaḥ śucijihvo agniriti sarvaṃ vai sahasraṃ sarvambharaḥ śucijihvo 'gnir ityetad dvābhyām āgneyībhyāṃ triṣṭubbhyāṃ tasyokto bandhuḥ
athaiṣā bṛhatyuttamā bhavati
bṛhatīṃ vā eṣa saṃcito 'bhisaṃpadyate yādṛgvai yonau retaḥ sicyate tādṛgjāyate tadyadetāmatra bṛhatīṃ karoti tasmādeṣa saṃcito bṛhatīmabhisaṃpadyate
saṃsīdasva mahāṁ asīti
idamevaitadretaḥ siktaṃ saṃsādayati tasmādyonau retaḥ siktaṃ saṃsīdati śocasva devavītama iti dīpyasva devavītama ityetad vi dhūmamagne aruṣam miyedhya sṛja praśasta darśatamiti yadā vā eṣa samidhyate 'thaiṣa dhūmamaruṣaṃ visṛjate darśatamiti dadṛśa iva hyeṣaḥ
tāḥ ṣaṭ sampadyante
ṣaḍ ṛtavaḥ saṃvatsaraḥ saṃvatsaro 'gnir yāvānagniryāvatyasya mātrā tāvattadbhavati yad v eva saṃvatsaramabhisaṃpadyate tad bṛhatīmabhisaṃpadyate bṛhatī hi saṃvatsaro dvādaśa paurṇamāsyo dvādaśāṣṭakā dvādaśāmāvāsyās tat ṣaṭtriṃśat ṣaṭtriṃśadakṣarā bṛhatī taṃ dakṣiṇata udañcamāharati dakṣiṇato vā udagyonau retaḥ sicyata eṣo 'syaitarhi yonir avicchedam āharati retaso 'vicchedāya
atha tatrāpa upaninayati
yadvā asyai kṣataṃ yadviliṣṭam adbhirvai tatsaṃdhīyate 'dbhirevāsyā etatkṣataṃ viliṣṭaṃ saṃtanoti saṃdadhāti
apo devīrupasṛja
madhumatīr ayakṣmāya prajābhya iti raso vai madhu rasavatīr ayakṣmatvāya prajābhya ityetat tāsām āsthānād ujjihatām oṣadhayaḥ supippalā ity apāṃ vā āsthānādujjihata oṣadhayaḥ supippalāḥ
athaināṃ vāyunā saṃdadhāti
yadvā asyai kṣataṃ yadviliṣṭaṃ vāyunā vai tatsaṃdhīyate vāyunaivāsyā etat kṣataṃ viliṣṭaṃ saṃtanoti saṃdadhāti
saṃ te vāyurmātariśvā dadhātviti
ayaṃ vai vāyurmātariśvā yo 'yam pavata uttānāyā hṛdayaṃ yadvikastam ity uttānāyā hyasyā etaddhṛdayaṃ vikastaṃ yo devānāṃ carasi prāṇathenety eṣa hi sarveṣāṃ devānāṃ carati prāṇathena kasmai deva vaṣaḍastu tubhyamiti prajāpatirvai kastasmā evaitadimāṃ vaṣaṭkaroti no haitāvatyanyāhutir asti yathaiṣā
athaināṃ digbhiḥ saṃdadhāti
yadvā asyai kṣataṃ yadviliṣṭaṃ digbhir vai tat saṃdhīyate digbhirevāsyā etatkṣataṃ viliṣṭaṃ saṃtanoti saṃdadhāti sa imāṃ cemāṃ ca diśau saṃdadhāti tasmādete diśau saṃhite athemāṃ cemāṃ ca tasmād v evaite saṃhite ityagre 'theti athetyatheti taddakṣiṇāvṛttaddhi devatrānayānayā vai bheṣajaṃ kriyate 'nayaivainām etad bhiṣajyati
atha kṛṣṇājinaṃ ca puṣkaraparṇaṃ ca samudgṛhṇāti
yonirvai puṣkaraparṇaṃ yonyā tadretaḥ siktaṃ samudgṛhṇāti tasmādyonyā retaḥ siktaṃ samudgṛhyate sujāto jyotiṣā saha śarma varūthamāsadatsvariti sujāto hyeṣa jyotiṣā saha śarma caitadvarūthaṃ ca svaścāsīdati
athainamupanahyati
yonau tadreto yunakti tasmādyonau reto yuktaṃ na niṣpadyate yoktreṇa yoktreṇa hi yogyaṃ yuñjanti mauñjena trivṛtā tasyokto bandhuḥ
tatparyasyati
vāso agne viśvarūpaṃ saṃ vyayasva vibhāvasaviti varuṇyā vai yajñe rajjur avaruṇyam evainad etat kṛtvā yathā vāsaḥ paridhāpayedevam paridhāpayati
athainamādāyottiṣṭhati
asau vā āditya eṣo 'gnir amuṃ tad ādityam utthāpayaty ud u tiṣṭha svadhvaretyadhvaro vai yajña ud u tiṣṭha suyajñiyetyetad avā no devyā dhiyeti yā te daivī dhīstayā no 'vetyetad dṛśe ca bhāsā bṛhatā suśukvanir iti darśanāya ca bhāsā bṛhatā suśukvanir ity etad āgne yāhi suśastibhiriti ye voḍhāras te suśastaya āgne yāhi voḍhṛbhir ityetat
athainamita ūrdhvam prāñcam pragṛhṇāti
asau vā āditya eṣo 'gnir amuṃ tadādityamita ūrdhvam prāñcaṃ dadhāti tasmādasāvāditya ita ūrdhvaḥ prāṅ dhīyata ūrdhva ū ṣu ṇa ūtaye tiṣṭhā devo na saviteti yathaiva yajus tathā bandhur ūrdhvo vājasya sanitetyūrdhvo vā eṣa tiṣṭhanvājamannaṃ sanoti yad añjibhir vāghadbhir vihvayāmaha iti raśmayo vā etasyāñjayo vāghatas tān etad āha parobāhu pragṛhṇāti parobāhu hyeṣa ito 'thainam upāvaharati tam upāvahṛtyoparinābhi dhārayati tasyopari bandhuḥ
hasta eṣa bhavatyatha paśūn abhimantrayate
etadvā eṣu devāḥ saṃbhariṣyantaḥ purastād vīryam adadhus tathaivaiṣvayametat saṃbhariṣyanpurastādvīryaṃ dadhāti
so 'śvamabhimantrayate
sa jāto garbho asi rodasyoritīme vai dyāvāpṛthivī rodasī tayoreṣa jāto garbho 'gne cārurvibhṛta oṣadhīṣviti sarvāsu hyeṣa cārurvibhṛta oṣadhiṣu citraḥ śiśuḥ pari tamāṃsyaktūniti citro vā eṣa śiśuḥ pareṇa tamāṃsyaktūnatirocate pra mātṛbhyo adhi kanikradadgā ity oṣadhayo vā etasya mātaras tābhya eṣa kanikradat praiti tad aśve vīryaṃ dadhāti
atha rāsabham
sthiro bhava vīḍvaṅga āśurbhava vājyarvanniti sthiraśca bhava vīḍvaṅgaścāśuśca bhava vājī cārvann ityetat pṛthurbhava suṣadastvamagneḥ purīṣavāhaṇa iti pṛthurbhava suśīmastvamagneḥ paśavyavāhana ityetat tad rāsabhe vīryaṃ dadhāti
athājam
śikhā bhava prajābhyo mānuṣībhyastvamaṅgira ity aṅgirā vā agnirāgneyo 'jaḥ śamayatyevainametad ahiṃsāyai mā dyāvāpṛthivī abhiśocīrmāntarikṣam mā vanaspatīn ityetat sarvam mā hiṃsīrityetat tad aje vīryaṃ dadhāti
tribhirabhimantrayate
trivṛdagnir yāvānagniryāvatyasya mātrā tāvataivaiṣvetad vīryaṃ dadhāti
athainameteṣām paśūnāmupariṣṭāt pragṛhṇāti
tad enam etaiḥ paśubhiḥ saṃbharati nopaspṛśati vajro vai paśavo reta idaṃ nedidaṃ reto vajreṇa hinasānīty atho agnirayam paśava ime nedayamagnirimānpaśūnhinasaditi
tamaśvasyopariṣṭātpragṛhṇāti
praitu vājī kanikradaditi praitu vājī kanikradyamāna ityetan nānadad rāsabhaḥ patveti tadaśvasya yajuṣi rāsabhaṃ nirāha tadrāsabhe śucaṃ dadhāti bharannagnim purīṣyam mā pādyāyuṣaḥ pureti bharannagnim paśavyaṃ mo asmātkarmaṇaḥ purā pādītyetat tad enamaśvena saṃbharati
atha rāsabhasya
vṛṣāgniṃ vṛṣaṇam bharanniti vṛṣā vā agnir vṛṣā rāsabhaḥ sa vṛṣā vṛṣāṇam bharaty apāṃ garbhaṃ samudriyamity apāṃ hyeṣa garbhaḥ samudriyas tadenaṃ rāsabhena saṃbharati
athāpādatte
agna āyāhi vītaya ity avitava ityetat tad enam brahmaṇā yajuṣaitasmācchaudrād varṇād apādatte
athājasya
ṛtaṃ satyamṛtaṃ satyamityayaṃ vā agnirṛtamasāvādityaḥ satyaṃ yadi vāsāv ṛtam ayaṃ satyam ubhayam v etad ayamagnis tasmādāhartaṃ satyamṛtaṃ satyamiti tadenamajena saṃbharati
tribhiḥ saṃbharati
trivṛdagnir yāvānagniryāvatyasya mātrā tāvataivainametatsaṃbharati tribhiḥ purastādabhimantrayate tatṣaṭ tasyokto bandhuḥ
athaitānpaśūnāvartayanti
teṣāmajaḥ prathama etyatha rāsabho 'thāśvo 'theto yatāmaśvaḥ prathama etyatha rāsabho 'thājaḥ kṣatraṃ vā anvaśvo vaiśyaṃ ca śūdraṃ cānu rāsabho brāhmaṇamajaḥ
tadyadito yatām
aśvaḥ prathama eti tasmāt kṣatriyam prathamaṃ yantamitare trayo varṇāḥ paścādanuyanty atha yadamuta āyatāmajaḥ prathama eti tasmādbrāhmaṇam prathamaṃ yantamitare trayo varṇāḥ paścādanuyantyatha yannaiveto yatāṃ nāmuto rāsabhaḥ prathama eti tasmānna kadācana brāhmaṇaśca kṣatriyaśca vaiśyaṃ ca śūdraṃ ca paścād anvitas tasmād evaṃ yantyapāpavasyasāyātho brahmaṇā caivaitat kṣatreṇa caitau varṇāvabhitaḥ parigṛhṇīte 'napakramiṇau kurute
athānaddhāpuruṣamīkṣate
agnim purīṣyamaṅgirasvadbharāma ity agnim paśavyamagnivadbharāma ityetat tadenam anaddhāpuruṣeṇa saṃbharati
tamajasyopariṣṭātpragṛhṇannaiti
āgneyo vā ajaḥ svenaivainametadātmanā svayā devatayā saṃbharaty atho brahma vā ajo brahmaṇaivainametatsaṃbharati
athainamupāvaharati
oṣadhayaḥ pratimodadhvamagnimetaṃ śivamāyantamabhyatra yuṣmā ityetaddhaitasmādāyata oṣadhayo bibhyati yadvai no 'yaṃ na hiṃsyāditi tābhya evainametacchamayati pratyenam modadhvaṃ śivo vo 'bhyaiti na vo hiṃsiṣyatīti vyasyanviśvā anirā amīvā niṣīdanno apa durmatiṃ jahīti vyasyanviśvā anirāścāmīvāśca niṣīdanno 'pa sarvaṃ pāpmānaṃ jahītyetat
oṣadhayaḥ pratigṛbhṇīta
puṣpavatīḥ supippalā ityetaddhaitāsāṃ samṛddhaṃ rūpaṃ yatpuṣpavatyaḥ supippalāḥ samṛddhā enam pratigṛhṇītetyetadayaṃ vo garbha ṛtviyaḥ pratnaṃ sadhasthamāsadadityayaṃ vo garbha ṛtavyaḥ sanātanaṃ sadhasthamāsadadityetat
dvābhyāmupāvaharati
dvipādyajamāno yajamāno 'gnir yāvānagniryāvatyasya mātrā tāvataivainametad upāvaharati taṃ dakṣiṇata udañcamupāvaharati tasyokto bandhur uddhatamavokṣitam bhavati yatrainamupāvaharatyuddhate vā avokṣite 'gnim ādadhati sikatā upakīrṇā bhavanti tāsāmupari bandhuḥ
pariśritam bhavati
etadvai devā abibhayuryadvai na imamiha rakṣāṃsi nāṣṭrā na hanyuriti tasmā etām puram paryaśrayaṃstathaivāsmā ayametām puram pariśrayaty atho yonirvā iyaṃ reta idaṃ tira iva vai yonau retaḥ sicyate yonirūpam etat kriyate tasmādapi svayā jāyayā tira ivaiva cicariṣati
athainaṃ viṣyati
tad yad evāsyātropanaddhasya saṃśucyati tām evāsmād etacchucam bahirdhā dadhāty atho etasyā evainametadyoneḥ prajanayati
vi pājasā pṛthunā śośucāna iti
vi pājasā pṛthunā dīpyamāna ityetad bādhasva dviṣo rakṣaso amīvā iti bādhasva sarvānpāpmana ityetat suśarmaṇo bṛhataḥ śarmaṇi syāmagnerahaṃ suhavasya praṇītāvityāśiṣamāśāste
athājalomānyācchidya
udīcaḥ prācaḥ paśūnprasṛjatyeṣā hobhayeṣāṃ devamanuṣyāṇāṃ digyadudīcī prācy etasyāṃ taddiśi paśūndadhāti tasmādubhaye devamanuṣyāḥ paśūnupajīvanti
parṇakaṣāyaniṣpakvā etā āpo bhavanti
sthemne nveva yad v eva parṇakaṣāyeṇa somo vai parṇaścandramā u vai soma etad u vā ekamagnirūpam etasyaivāgnirūpasyopāptyai
tā upasṛjati
āpo hi ṣṭhā mayobhuva iti yāṃ vai devatāmṛgabhyanūktā yāṃ yajuḥ saiva devatā sark so devatā tadyajus tā haitā āpa evaiṣa tṛcas tad yā amūr āpa ekaṃ rūpaṃ samadṛśyanta tā etāstadevaitadrūpaṃ karoti
atha phenaṃ janayitvānvavadadhāti
yadeva tatpheno dvitīyaṃ rūpamasṛjyata tadevaitadrūpaṃ karoty atha yāmeva tatra mṛdaṃ saṃyauti saiva mṛd yat tat tṛtīyaṃ rūpamasṛjyataitebhyo vā eṣa rūpebhyo 'gre 'sṛjyata tebhya evainametajjanayati
athājalomaiḥ saṃsṛjati
sthemne nveva yad v evājalomair etadvā enaṃ devāḥ paśubhyo 'dhi samabharaṃstathaivainam ayametatpaśubhyo 'dhi saṃbharati tad yad ajalomair evāje hi sarveṣām paśūnāṃ rūpam atha yalloma loma hi rūpam
mitraḥ saṃsṛjya
pṛthivīm bhūmiṃ ca jyotiṣā saheti prāṇo vai mitraḥ prāṇo vā etadagre karmākarot sujātaṃ jātavedasam ayakṣmāya tvā saṃsṛjāmi prajābhya iti yathaiva yajustathā bandhuḥ
athaitattrayam piṣṭam bhavati
śarkarāśmāyorasas tena saṃsṛjati sthemne nveva yad v eva tenaitāvatī vā iyam agre 'sṛjyata tadyāvatīyamagre 'sṛjyata tāvatīmevaināmetatkaroti
rudrāḥ saṃsṛjya
pṛthivīm bṛhajjyotiḥ samīdhira ityasau vā āditya eṣo 'gnir etadvai tadrudrāḥ saṃsṛjya pṛthivīm bṛhajjyotiḥ samīdhire teṣām bhānurajasra icchukro deveṣu rocata ity eṣa vā eṣām bhānurajasraḥ śukro deveṣu rocate
dvābhyāṃ saṃsṛjati
dvipādyajamāno yajamāno 'gnir yāvānagniryāvatyasya mātrā tāvataivainametatsaṃsṛjati
atha prayauti
saṃsṛṣṭāṃ vasubhī rudrairiti saṃsṛṣṭā hyeṣā vasubhiśca bhavati yanmitreṇa tadvasubhir yad rudraistadrudrair dhīraiḥ karmaṇyām mṛdamiti dhīrā hi te karmaṇyo iyam mṛddhastābhyām mṛdvīṃ kṛtvā sinīvālī kṛṇotu tāmiti vāgvai sinīvālī saināṃ hastābhyām mṛdvīṃ kṛtvā karotvityetat
sinīvālī sukapardā sukurīrā svaupaśeti
yoṣā vai sinīvāly etad u vai yoṣāyai samṛddhaṃ rūpaṃ yat sukapardā sukurīrā svaupaśā samardhayatyevaināmetatsā tubhyamadite mahyokhāṃ dadhātu hastayoritīyaṃ vā aditir mahyasyai tad āha
ukhāṃ kṛṇotu
śaktyā bāhubhyāmaditirdhiyeti śaktyā ca hi karoti bāhubhyāṃ ca dhiyā ca mātā putraṃ yathopasthe sāgnim bibhartu garbha eti yathā mātā putramupasthe bibhṛyādevamagniṃ garbhe bibhartvityetat
tribhiḥ prayauti
trivṛd agnir yāvānagniryāvatyasya mātrā tāvataivainam etat prayauti dvābhyāṃ saṃsṛjati tat pañca pañcacitiko 'gniḥ pañcartavaḥ saṃvatsaraḥ saṃvatsaro 'gnir yāvānagniryāvatyasya mātrā tāvattadbhavati tribhir apa upasṛjati tadaṣṭāvaṣṭākṣarā gāyatrī gāyatro 'gnir yāvānagniryāvatyasya mātrā tāvat tad bhavaty atho 'ṣṭākṣarā vā iyam agre 'sṛjyata tad yāvatīyam agre 'sṛjyata tāvatīm evainām etat karoti
atha mṛtpiṇḍamapādatte
yāvantaṃ nidhaye 'laṃ manyate makhasya śiro 'sīti yajño vai makhas tasyaitacchira āhavanīyo vai yajñasya śira āhavanīyam u vā etaṃ ceṣyanbhavati tasmādāha makhasya śiro 'sīti
yad v evāha makhasya śiro 'sīti
jāyata eṣa etadyaccīyate śīrṣato vai mukhato jāyamāno jāyate śīrṣato mukhato jāyamāno jāyātā iti
tam prathayati
vasavastvā kṛṇvantu gāyatreṇa chandasāṅgirasvadityayaṃ haiṣa loko nidhis tam etad vasavo gāyatreṇa chandasākurvaṃstathaivainamayametadgāyatreṇa chandasā karotyaṅgirasvaditi prāṇo vā aṅgirā dhruvāsīti sthirāsīty etad atho pratiṣṭhitāsīti pṛthivyasīti pṛthivī hyeṣa nidhir dhārayā mayi prajāṃ rāyaspoṣaṃ gaupatyaṃ suvīryaṃ sajātānyajamānāyetyetad vai vasava imaṃ lokaṃ kṛtvā tasminnetām āśiṣam āśāsata tathaivaitad yajamāna imaṃ lokaṃ kṛtvā tasminnetām āśiṣam āśāste tāṃ prādeśamātrīṃ kṛtvāthāsyai sarvatastīram unnayati
atha pūrvamuddhimādadhāti
rudrāstvā kṛṇvantu traiṣṭubhena chandasāṅgirasvadityantarikṣaṃ haiṣa uddhistam etad rudrāstraiṣṭubhena chandasākurvaṃstathaivainamayametattraiṣṭubhena chandasā karotyaṅgirasvaditi prāṇo vā aṅgirā dhruvāsīti sthirāsītyetad atho pratiṣṭhitāsītyantarikṣamasītyantarikṣaṃ hyeṣa uddhir dhārayā mayi
athottaramuddhimādadhāti
ādityāstvā kṛṇvantu jāgatena chandasāṅgirasvaditi dyaurhaiṣa uddhis tametad ādityā jāgatena chandasākurvaṃstathaivainamayametajjāgatena chandasā karotyaṅgirasvaditi prāṇo vā aṅgirā dhruvāsīti sthirāsītyetad atho pratiṣṭhitāsīti dyaurasīti dyaurhyeṣa uddhir dhārayā mayi prajāṃ rāyaspoṣaṃ gaupatyaṃ suvīryaṃ sajātān yajamānāyetyetad vā ādityā divaṃ kṛtvā tasyāṃ etām āśiṣam āśāsata tathaivaitad yajamāno divaṃ kṛtvā tasyām etām āśiṣamāśāste
athaitena caturthena yajuṣā karoti
viśve tvā devā vaiśvānarāḥ kṛṇvantvānuṣṭubhena chandasāṅgirasvaditi diśo haitadyajuretadvai viśve devā vaiśvānarā eṣu lokeṣūkhāyāmetena caturthena yajuṣā diśo 'dadhus tathaivaitad yajamāna eṣu lokeṣūkhāyāmetena caturthena yajuṣā diśo dadhātyaṅgirasvaditi prāṇo vā aṅgirā dhruvāsīti sthirāsītyetad atho pratiṣṭhitāsīti diśo 'sīti diśo hyetad yajur dhārayā mayi prajāṃ rāyaspoṣaṃ gaupatyaṃ suvīryaṃ sajātān yajamānāyetyetad vai viśve devā vaiśvānarā diśaḥ kṛtvā tāsvetām āśiṣamāśāsata tathaivaitad yajamāno diśaḥ kṛtvā tāsvetāmāśiṣamāśāste
tenaitenāntarataśca bāhyataśca karoti
tasmādeṣāṃ lokānāmantarataśca bāhyataśca diśo 'parimitametena karotyaparimitā hi diśaḥ
tām prādeśamātrīmevordhvāṃ karoti
prādeśamātrīṃ tiraścīm prādeśamātro vai garbho viṣṇuryonireṣā garbhasaṃmitāṃ tadyoniṃ karoti
sā yadi varṣīyasī prādeśātsyāt
etena yajuṣā hrasīyasīṃ kuryādyadi hrasīyasyetena varṣīyasīm
sa yadyekaḥ paśuḥ syāt
ekaprādeśāṃ kuryādatha yadi pañca paśavaḥ syuḥ pañcaprādeśāṃ kuryādiṣumātrīṃ vā vīryaṃ vā iṣur vīryasaṃmitaiva tadbhavati pañcaprādeśā ha sma tveva pureṣurbhavati
atha tiraścīṃ rāsnām paryasyati
diśo haiva saitadvai devā imāṃllokānukhāṃ kṛtvā digbhiradṛṃhan digbhiḥ paryatanvaṃs tathaivaitad yajamāna imāṃllokānukhāṃ kṛtvā digbhir dṛṃhati digbhiḥ paritanoti
tāmuttare vitṛtīye paryasyati
atra haiṣāṃ lokānāmantāḥ samāyanti tad evaināṃstaddṛṃhati
adityai rāsnāsīti
varuṇyā vai yajñe rajjur avaruṇyām evaināmetad rāsnāṃ kṛtvā paryasyati
atha catasra ūrdhvāḥ karoti
tūṣṇīmeva diśo haiva tā etadvai devā imāṃllokānukhāṃ kṛtvā digbhiḥ sarvato 'dṛṃhaṃstathaivaitadyajamāna imāṃllokānukhāṃ kṛtvā digbhiḥ sarvato dṛṃhati
tā etā aitasyai bhavanti
etadvā etā etām astabhnuvaṃs tathaivainām etat stabhnuvanti tadyadata ūrdhvaṃ tadetayā tiraścyā dṛḍhamatha yadato 'rvāktadetābhiḥ
tāsāmagreṣu stanānunnayanti
etadvai devā imāṃllokānukhāṃ kṛtvaitai stanaiḥ sarvānkāmānaduhata tathaivaitadyajamāna imāṃllokān ukhāṃ kṛtvaitai stanaiḥ sarvān kāmān duhe
saiṣā gaureva
ime vai lokā ukheme lokā gaustasyā etadūdho yaiṣā tiraścī rāsnā sā vitṛtīye bhavati vitṛtīye hi gorūdhaḥ
tasyai stanānunnayati
ūdhasastatstanānunnayati sā catustanā bhavati catustanā hi gauḥ
tāṃ haike dvistanāṃ kurvanti
atho aṣṭastanāṃ na tathā kuryādye vai goḥ kanīyastanāḥ paśavo ye bhūyastanā anupajīvanīyatarā vā asyaite 'nupajīvanīyatarāṃ haināṃ te kurvate 'tho ha te na gāṃ kurvate śunīṃ vāviṃ vā vaḍabāṃ vā tasmāttathā na kuryāt
athāsyai bilamabhipadyate
aditiṣṭe bilaṃ gṛbhṇātviti vāgvā aditiretadvā enāṃ devāḥ kṛtvā vācādityā niraṣṭhāpayaṃs tathaivaināmayametat kṛtvā vācādityā niṣṭhāpayati
tām parigṛhya nidadhāti
kṛtvāya sā mahīmukhāmiti kṛtvāya sā mahatīmukhāmityetanmṛnmayīṃ yonimagnaya iti mṛnmayī hyeṣā yoniragneḥ putrebhyaḥ prāyacchadaditiḥ śrapayānityetadvā enāmaditiḥ kṛtvā devebhyaḥ putrebhyaḥ śrapaṇāya prāyacchat tathaivaināmayam etat kṛtvā devebhyaḥ śrapaṇāya prayacchati
tā haike tisraḥ kurvanti
trayo vā ime lokā ime lokā ukhā iti vadanto 'tho anyo 'nyasyai prāyaścittyai yadītarā bhetsyate 'thetarasyām bhariṣyāmo yadītarāthetarasyāmiti na tathā kuryādyo vā eṣa nidhiḥ prathamo 'yaṃ sa loko yaḥ pūrva uddhirantarikṣaṃ tadya uttaro dyauḥ sātha yadetaccaturthaṃ yajurdiśo haiva tad etāvad vā idaṃ sarvaṃ yāvad ime ca lokā diśaśca sa yad atropāhared ati tad recayed yad u vai yajñe 'tiriktaṃ kriyate yajamānasya tad dviṣantaṃ bhrātṛvyam abhyatiricyate yad u bhinnāyai prāyaścittir uttarasmiṃs tad anvākhyāne
tasyā etasyā aṣāḍhām pūrvāṃ karoti
iyaṃ vā aṣāḍheyam u vā eṣāṃ lokānām prathamāsṛjyata tāmetasyā eva mṛdaḥ karotyeṣāṃ hyeva lokānām iyam mahiṣī karoti mahiṣī hīyaṃ tadyaiva prathamā vittā sā mahiṣī
pādamātrī bhavati
pratiṣṭhā vai pāda iyam u vai pratiṣṭhā tryālikhitā bhavati trivṛddhīyam
athokhāṃ karoti
imāṃstallokānkarotyatha viśvajyotiṣaḥ karotyetā devatā agniṃ vāyumādityametā hyeva devatā viśvaṃ jyotis tā etasyā eva mṛdaḥ karotyebhyastallokebhya etāndevānnirmimīte yajamānaḥ karoti tryālikhitā bhavanti trivṛto hyete devā ityadhidevatam
athādhyātmam
ātmaivokhā vāgaṣāḍhā tām pūrvāṃ karoti purastāddhīyamātmano vāk tāmetasyā eva mṛdaḥ karotyātmano hyeveyaṃ vāṅmahiṣī karoti mahiṣī hi vāktryālikhitā bhavati tredhāvihitā hi vāgṛco yajūṃṣi sāmāny atho yadidaṃ trayaṃ vāco rūpamupāṃśu vyantarāmuccaiḥ
athokhāṃ karoti
ātmānaṃ tatkarotyatha viśvajyotiṣaḥ karoti prajā vai viśvajyotiḥ prajā hyeva viśvaṃ jyotiḥ prajananamevaitatkaroti tā etasyā eva mṛdaḥ karotyātmanastatprajāṃ nirmimīte yajamānaḥ karoti yajamānastadātmanaḥ prajāṃ karoty anantarhitāḥ karoty anantarhitāṃ tadātmanaḥ prajāṃ karotyuttarāḥ karotyuttarāṃ tad ātmanaḥ prajāṃ karoti tryālikhitā bhavanti trivṛddhi prajāpatiḥ pitā mātā putro 'tho garbha ulbaṃ jarāyu
tā etā yajuṣkṛtāyai karoti
ayajuṣkṛtāyā itarā niruktā etā bhavantyaniruktā itarāḥ parimitā etā bhavantyaparimitā itarāḥ
prajāpatireṣo 'gniḥ
ubhayam v etat prajāpatirniruktaś cāniruktaśca parimitaścāparimitaśca tadyā yajuṣkṛtāyai karoti yadevāsya niruktam parimitaṃ rūpaṃ tadasya tena saṃskarotyatha yā ayajuṣkṛtāyai yadevāsyāniruktam aparimitaṃ rūpaṃ tadasya tena saṃskaroti sa ha vā etaṃ sarvaṃ kṛtsnam prajāpatiṃ saṃskaroti ya evaṃ vidvān etad evaṃ karotyathopaśayāyai piṇḍaṃ pariśinaṣṭi prāyaścittibhyaḥ
athaināṃ dhūpayati
sthemne nvevātho karmaṇaḥ prakṛtatāyai yad v eva dhūpayati śira etadyajñasya yadukhā prāṇo dhūmaḥ śīrṣaṃstatprāṇaṃ dadhāti
aśvaśakairdhūpayati
prājāpatyo vā aśvaḥ prajāpatiragnir no vā ātmātmānaṃ hinastyahiṃsāyai tadvai śaknaiva taddhi jagdhaṃ yātayāma tatho ha naivāśvaṃ hinasti netarān paśūn
vasavastvā dhūpayantu
gāyatreṇa chandasāṅgirasvadrudrāstvā dhūpayantu traiṣṭubhena chandasāṅgirasvadādityās tvā dhūpayantu jāgatena chandasāṅgirasvadviśve tvā devā vaiśvānarā dhūpayantvānuṣṭubhena chandasāṅgirasvadindras tvā dhūpayatu varuṇastvā dhūpayatu viṣṇustvā dhūpayatv ityetābhir evainām etad devatābhirdhūpayati
saptāśvaśakāni bhavanti
sapta yajūṃṣi saptatayya etā devatāḥ sapta śīrṣanprāṇā yad u vā api bahukṛtvaḥ sapta sapta saptaiva tacchīrṣaṇyeva tat sapta prāṇāndadhāti
atha enam asyām khanati
etat vai devāḥ abibhayuḥ yat vai naḥ imam iha rakṣāṃsi nāṣṭrāḥ na hanyuḥ iti
tasmai imām eva ātmānam akurvan guptyai ātmā ātmānam gopsyati iti
tam vai adityā khanati
iyam vai aditiḥ
na u vai ātmā ātmānam hinasti ahiṃsāyai
yat anyayā devatayā khanet hiṃsyāt ha enam
aditiḥ tvā devī viśvadevyāvatī pṛthivyāḥ sadhasthe aṅgirasvat khanatu avaṭa iti
avaṭaḥ ha eṣa devatrā atra
sā vaiṇavī abhriḥ utsīdati
catur sraktiḥ eṣa kūpaḥ bhavati
catasraḥ vai diśaḥ
sarvābhyaḥ eva enam etat digbhyaḥ khanati
atha pacanam avadhāya aṣāḍhām avadadhāti tūṣṇīm eva
tām hi pūrvām karoti
atha ukhām avadadhāti devānām tvā patnīḥ devīḥ viśvadevyāvatīḥ pṛthivyāḥ sadhasthe aṅgirasvat dadhatu ukhe iti
devānām ha etām agre patnīḥ devīḥ viśvadevyāvatīḥ pṛthivyāḥ sadhasthe aṅgirasvat dadhuḥ
tābhiḥ eva enām etat dadhāti
tāḥ ha tāḥ oṣadhayaḥ eva
oṣadhayaḥ vai devānām patnyaḥ
oṣadhibhiḥ hi idam sarvam hitam
oṣadhibhiḥ eva enām etat dadhāti
atha viśvajyotiṣaḥ avadadhāti tūṣṇīm eva
atha pacanam avadhāya abhīnddhe
dhiṣaṇāḥ tvā devīḥ viśvadevyāvatīḥ pṛthivyāḥ sadhasthe aṅgirasvat abhīndhatām ukhe iti
dhiṣaṇāḥ ha etām agre devīḥ viśvadevyāvatīḥ pṛthivyāḥ sadhasthe aṅgirasvat abhīdhire
tābhiḥ eva enām etat abhīnddhe
sā ha sā vāc eva
vāc vai dhiṣaṇā
vācā hi idam sarvam iddham
vācā eva enām etat abhīnddhe
atha etāni trīṇi yajūṃṣi īkṣamāṇaḥ eva japati
varūtrīḥ tvā devīḥ viśvadevyāvatīḥ pṛthivyāḥ sadhasthe aṅgirasvat śrapayantu ukhe iti
varūtrīḥ ha etām agre devīḥ viśvadevyāvatīḥ pṛthivyāḥ sadhasthe aṅgirasvat śrapayāṃcakruḥ
tābhiḥ eva enām etat śrapayati
tāni ha tāni ahorātrāṇi eva
ahorātrāṇi vai varūtryaḥ
ahorātraiḥ hi idam sarvam vṛtam
ahorātraiḥ eva enām etat śrapayati
gnāḥ tvā devīḥ viśvadevyāvatīḥ pṛthivyāḥ sadhasthe aṅgirasvat pacantu ukhe iti
gnāḥ ha etām agre devīḥ viśvadevyāvatīḥ pṛthivyāḥ sadhasthe aṅgirasvat pecuḥ
tābhiḥ eva enām etat pacati
tāni ha tāni chandāṃsi eva
chandāṃsi vai gnāḥ
chandobhiḥ hi svargam lokam gacchanti
chandobhiḥ eva enām etat pacati
janayaḥ tvā a chinna patrāḥ devīḥ viśvadevyāvatīḥ pṛthivyāḥ sadhasthe aṅgirasvat pacantu ukhe iti
janayaḥ ha etām agre a chinna patrāḥ devīḥ viśvadevyāvatīḥ pṛthivyāḥ sadhasthe aṅgirasvat pecuḥ
tābhiḥ eva enām etat pacati
tāni ha tāni nakṣatrāṇi eva
nakṣatrāṇi vai janayaḥ
ye hi janāḥ puṇya kṛtaḥ svargam lokam yanti teṣām etāni jyotīṃṣi
nakṣatraiḥ eva enām etat pacati
sa vai khanati ekena
avadadhāti ekena
abhīnddhe ekena
śrapayati ekena
dvābhyām pacati
tasmāt dvis saṃvatsarasya annam pacyate
tāni ṣaḍ sampadyante
ṣaṭ ṛtavaḥ saṃvatsaraḥ
saṃvatsaraḥ agniḥ
yāvān agniḥ yāvatī asya mātrā tāvat tat bhavati
atha
atha mitrasya carṣaṇī dhṛtaḥ iti maitreṇa yajuṣā upanyācarati yāvat kiyat ca upanyācarati
na vai mitram kaṃcana hinasti
na mitram kaścana hinasti
tathā u ha eṣa etām na hinasti
na u etam eṣā
tām divā eva upavapet
divā udvapet
ahar hi āgneyam
tām sāvitreṇa yajuṣā udvapati
savitā vai prasavitā
savitṛ prasūtaḥ eva enām etat udvapati devaḥ tvā savitā udvapatu su pāṇiḥ su aṅguriḥ su bāhuḥ uta śaktyā iti
sarvam u hi etat savitā
atha enām paryāvartayati a vyathamānā pṛthivyām āśāḥ diśaḥ āpṛṇa iti
a vyathamānā tvam pṛthivyām āśāḥ diśaḥ rasena āpūraya iti etat
atha enām udyacchati utthāya bṛhatī bhava iti ud u tiṣṭha dhruvā tvam iti
utthāya hi ime lokāḥ bṛhantaḥ
ud u tiṣṭha sthirā tvam pratiṣṭhitā iti etat
tām parigṛhya nidadhāti mitra etām te ukhā paridadāmi a bhittyai eṣā mā bhet iti
ayam vai vāyuḥ mitraḥ yaḥ ayam pavate
tasmai eva enām etat paridadāti guptyai
te ha ime lokāḥ mitra guptāḥ
tasmāt eṣām lokānām na kiṃcana mīyate
atha enām ācchṛṇatti sthemne nu eva atha u karmaṇaḥ prakṛta tāyai
yat u eva ācchṛṇatti śiraḥ etat yajñasya yat ukhā prāṇaḥ payaḥ
śīrṣan tat prāṇam dadhāti
atha u yoṣā vai ukhā
yoṣāyām tat payaḥ dadhāti
tasmāt yoṣāyām payaḥ
ajāyai payasā ācchṛṇatti
prajāpateḥ vai śokāt ajā samabhavat
prajāpatiḥ agniḥ
na u vai ātmā ātmānam hinasti ahiṃsāyai
yat u eva ajāyai ajā ha sarvāḥ oṣadhīḥ atti
sarvāsām eva enām etat oṣadhīnām rasena ācchṛṇatti
vasavaḥ tvā āchṛndantu gāyatreṇa chandasā aṅgirasvat rudrāḥ tvā āchṛndantu traiṣṭubhena chandasā aṅgirasvat ādityāḥ tu āchṛndantu jāgatena chandasā aṅgirasvat viśve tvā devāḥ vaiśvānarāḥ āchṛndantu ānuṣṭubhena chandasā aṅgirasvat iti etābhiḥ eva enām etat devatābhiḥ ācchṛṇatti
sa vai yābhiḥ eva devatābhiḥ karoti tābhiḥ dhūpayati tābhiḥ ācchṛṇatti
yaḥ vāva karma karoti saḥ eva tasya upacāram veda
tasmāt yābhiḥ eva devatābhiḥ karoti tābhiḥ dhūpayati tābhiḥ ācchṛṇatti
bhūyāṃsi havīṃṣi bhavanti agnicityāyām yat u ca an agnicityāyām
atīni ha karmāṇi santi
yāni anyat karma ati tāni atīni
teṣām agnicityā rājasūyaḥ vājapeyaḥ aśvamedhaḥ
tat yat tāni anyāni karmāṇi ati tasmāt tāni atīni
āgnāvaiṣṇavaḥ ekādaśa kapālaḥ tat adhvarasya dīkṣaṇīyam
vaiśvānaraḥ dvādaśa kapālaḥ ādityaḥ ca caruḥ te agneḥ
sa yat āgnāvaiṣṇavam eva nirvapet na itare haviṣī adhvarasya eva dīkṣaṇīyam kṛtam syāt na agneḥ
atha yat itare eva haviṣī nirvapet na āgnāvaiṣṇavam agneḥ eva dīkṣaṇīyam kṛtam syāt na adhvarasya
ubhayāni nirvapati adhvarasya ca agneḥ ca
ubhayam hi etat karma adhvara karma ca agni karma ca
adhvarasya pūrvam atha agneḥ
upāyi hi etat karma yat agni karma
sa yaḥ eṣaḥ āgnāvaiṣṇavaḥ tasya tat eva brāhmaṇam yat puraścaraṇe
vaiśvānaraḥ dvādaśa kapālaḥ
vaiśvānaraḥ vai sarve agnayaḥ
sarveṣām agnīnām upāptyai
dvādaśa kapālaḥ dvādaśa māsāḥ saṃvatsaraḥ
saṃvatsaraḥ vaiśvānaraḥ
yat u eva etam vaiśvānaram nirvapati vaiśvānaram vai etam agnim janayiṣyan bhavati
tam etat purastāt dīkṣaṇīyāyām retaḥ bhūtam siñcati
yādṛś vai yonau retaḥ sicyate tādṛś jāyate
tat yat etam atra vaiśvānaram retaḥ bhūtam siñcati tasmāt eṣaḥ amutra vaiśvānaraḥ jāyate
yat u eva ete haviṣī nirvapati kṣatram vai vaiśvānaraḥ viś eṣa ādityaḥ caruḥ
kṣatram ca tat viśam ca karoti
vaiśvānaram pūrvam nirvapati
kṣatram tat kṛtvā viśam karoti
ekaḥ eṣa bhavati eka devatyaḥ
ekastham tat kṣatram ekasthām śriyam karoti
ekasthām śriyam karoti
caruḥ itaraḥ bahu devatyaḥ
bhūmā vai eṣa taṇḍulānām yat caruḥ bhūmā u eṣa devānām yat ādityāḥ
viśi tat bhūmānam dadhāti iti adhidevatam
atha adhyātmam
śiraḥ eva vaiśvānaraḥ
ātmā eṣa ādityaḥ caruḥ
śiraḥ ca tat ātmānam ca karoti
vaiśvānaram pūrvam nirvapati
śiraḥ tat kṛtvā ātmānam karoti
ekaḥ eṣa bhavati
ekam iva hi śiraḥ
caruḥ itaraḥ bahu devatyaḥ
bhūmā vai eṣa taṇḍulānām yat caruḥ
bhūmā u eṣaḥ aṅgānām yat ātmā
ātman tat aṅgānām bhūmānam dadhāti
ghṛte eṣa bhavati
ghṛta bhājanāḥ hi ādityāḥ
svena eva enān etat bhāgena svena rasena prīṇāti
upāṃśu etāni havīṃṣi bhavanti
retaḥ vai atra yajñe
upāṃśu vai retaḥ sicyate
atha audgrabhaṇāni juhoti
audgrabhaṇaiḥ vai devāḥ ātmānam asmāt lokāt svargam lokam abhyudagṛhṇata
yat udagṛhṇata tasmāt audgrabhaṇāni
tathā eva etat yajamānaḥ audgrabhaṇaiḥ eva ātmānam asmāt lokāt svargam lokam abhyudgṛhṇīte
tāni vai bhūyāṃsi bhavanti agnicityāyām yat u ca an agnicityāyām
tasya uktaḥ bandhuḥ
ubhayāni bhavanti
tasya uktaḥ
adhvarasya pūrvāṇi
atha agneḥ
tasya u eva uktaḥ
pañca adhvarasya juhoti
pāṅktaḥ yajñaḥ
yāvān yajñaḥ yāvatī asya mātrā tāvatā eva enam etat retaḥ bhūtam siñcati
sapta agneḥ
sapta citikaḥ agniḥ
saptā ṛtavaḥ saṃvatsaraḥ
saṃvatsaraḥ agniḥ
yāvān agniḥ yāvatī asya mātrā tāvatā eva enam etat retaḥ bhūtam siñcati
tāni ubhayāni dvādaśa sampadyante
dvādaśa māsāḥ saṃvatsaraḥ
saṃvatsaraḥ agniḥ
yāvān agniḥ yāvatī asya mātrā tāvat tat bhavati
sa juhoti ākūtim agnim prayujam svāhā iti
ākūtāt vai etat agre karma samabhavat
tat eva etat etasmai karmaṇe prayuṅkte
manaḥ medhām agnim prayujam svāhā iti
manasaḥ vai etat agre karma samabhavat
tat eva etat etasmai karmaṇe prayuṅkte
cittam vijñātam agnim prayujam svāhā iti
cittāt vai etat agre karma samabhavat
tat eva etat etasmai karmaṇe prayuṅkte
vācaḥ vidhṛtim agnim prayujam svāhā iti
vācaḥ vai etat agre karma samabhavat
tām eva etat etasmai karmaṇe prayuṅkte
prajāpataye manave svāhā iti
prajāpatiḥ vai manuḥ
sa hi idam sarvam amanuta
prajāpatiḥ vai etat agre karma akarot
tam eva etat etasmai karmaṇe prayuṅkte
agnaye vaiśvānarāya svāhā iti
saṃvatsaraḥ vai agniḥ vaiśvānaraḥ
saṃvatsaraḥ vai etat agre karma akarot
tam eva etat etasmai karmaṇe prayuṅkte
atha sāvitrīm juhoti
savitā vai etat agre karma akarot
tam eva etat etasmai karmaṇe prayuṅkte viśvaḥ devasya netuḥ martaḥ vurīta sakhyam viśvaḥ rāyaḥ iṣudhyati dyumnam vṛṇīta puṣyase svāhā iti
yaḥ devasya savituḥ sakhyam vṛṇīte sa dyumnam ca puṣṭim ca vṛṇīte
eṣa asya sakhyam vṛṇīte yaḥ etat karma karoti
tāni u ha eke ukhāyām eva etāni audgrabhaṇāni juhvati kāmebhyaḥ vai etāni hūyante ātmā u eṣa yajamānasya yat ukhā ātman yajamānasya sarvān kāmān pratiṣṭhāpayāmaḥ iti
na tathā kuryāt
etasya vai yajñasya saṃsthitasya etāsām āhutīnām yaḥ rasaḥ tat etat arciḥ yat dīpyate
tat yat saṃsthite yajñe huteṣu audgrabhaṇeṣu ukhām pravṛṇakti tat enām eṣa yajñaḥ ārohati tam yajñam bibharti
tasmāt saṃsthite eva yajñe huteṣu audgrabhaṇeṣu ukhām pravṛñjyāt
muñja kulāyena avastīrṇā bhavati ādīpyāt iti nu eva
yat u eva muñja kulāyena yoniḥ eṣā agneḥ yat muñjaḥ
na vai yoniḥ garbham hinasti
ahiṃsāyai
yoneḥ vai jāyamānaḥ jāyate
yoneḥ jāyamānaḥ jāyātai iti
śaṇa kulāyam antaram bhavati ādīpyāt iti nu eva
ādīpyāt iti nu eva
yat u eva śaṇa kulāyam prajāpatiḥ yasyai yoneḥ asṛjyata tasyāḥ umāḥ ulbam āsan śaṇāḥ jarāyu
tasmāt te pūtayaḥ
jarāyu hi te
ahiṃsāyai
na vai jarāyu garbham hinasti
jarāyuṇaḥ vai jāyamānaḥ jāyate
jarāyuṇaḥ jāyamānaḥ jāyātai iti
tāṃ tiṣṭhan pravṛṇakti ime vai lokā ukhā tiṣṭhantīva vā ime lokā atho tiṣṭhan vai vīryavattamaḥ
udaṅ prāṅ tiṣṭhan
udaṅvai prāṅ tiṣṭhanprajāpatiḥ prajā asṛjat
yad v evodaṅ prāṅ tiṣṭhan
eṣā hobhayeṣāṃ devamanuṣyāṇāṃ digyadudīcī prācī
yad v evodaṅ prāṅ tiṣṭhan
etasyāṃ ha diśi svargasya lokasya dvāraṃ tasmād udaṅ prāṅ tiṣṭhann āhutīrjuhoty udaṅ prāṅ tiṣṭhandakṣiṇā nayati dvāraiva tatsvargasya lokasya vittam prapādayati
mā su bhitthā mā su riṣa iti
yathaiva yajustathā bandhur amba dhṛṣṇu vīrayasva sviti yoṣā vā ukhāmbeti vai yoṣāyā āmantraṇaṃ sv iva vīrayasvāgniścedaṃ kariṣyatha ity agniśca hyetatkariṣyantau bhavataḥ
dṛṃhasva devi pṛthivi svastaya iti
yathaiva yajustathā bandhur āsurī māyā svadhayā kṛtāsīti prāṇo vā asus tasyaiṣā māyā svadhayā kṛtā juṣṭaṃ devebhya idam astu havyam iti yā evaitasminnagnāvāhutīrhoṣyanbhavati tā etad āhātho evaiva havyam ariṣṭā tvamudihi yajñe asminniti yathaivāriṣṭānārtaitasmin yajña udiyādevametadāha
dvābhyām pravṛṇakti
dvipād yajamāno yajamāno 'gnir yāvān agnir yāvatyasya mātrā tāvataivainām etat pravṛṇakti gāyatryā ca triṣṭubhā ca prāṇo gāyatryātmā triṣṭub etāvān vai paśur yāvān prāṇaś cātmā ca tad yāvān paśus tāvataivainām etat pravṛṇakty atho agnir vai gāyatrīndras triṣṭub aindrāgno 'gnir yāvān agnir yāvatyasya mātrā tāvataivainām etat pravṛṇaktīndrāgnī vai sarve devāḥ sarvadevatyo 'gnir yāvān agnir yāvatyasya mātrā tāvataivainām etat pravṛṇakti tayoḥ sapta padāni saptacitiko 'gniḥ saptartavaḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavati
tāṃ yadāgniḥ saṃtapati
athainām arcir ārohati yoṣā vā ukhā vṛṣāgnis tasmād yadā vṛṣā yoṣāṃ saṃtapatyathāsyāṃ reto dadhāti
taddhaike
yadi ciram arcir ārohaty aṅgārān evāvapanty ubhayenaiṣo 'gniriti na tathā kuryād asthanvān vāva paśurjāyate 'tha taṃ nāgra evāsthanvantam iva nyṛṣanti reta ivaiva dadhati reta u etad anasthikaṃ yad arcis tasmād enām arcir evārohet
tāṃ yadārcirārohati
athāsmint samidham ādadhāti reto vā enām etad āpadyata eṣo 'gnis tasminnetāṃ retasi saṃbhūtiṃ dadhāti
sā kārmukī syāt
devāścāsurāścobhaye prājāpatyā aspardhanta te devā agnimanīkaṃ kṛtvāsurānabhyāyaṃs tasyārciṣaḥ pragṛhītasyāsurā agram prāvṛścaṃs tad asyām pratyatiṣṭhat sa kṛmuko 'bhavat tasmāt sa svādū raso hi tasmād u lohito 'rcir hi sa eṣo 'gnir eva yat kṛmuko 'gnim evāsminn etat sambhūtiṃ dadhāti
prādeśamātrī bhavati
prādeśamātro vai garbho viṣṇur ātmasaṃmitām evāsminn etat sambhūtiṃ dadhāti
ghṛte nyuttā bhavati
agnir yasyai yoner asṛjyata tasyai ghṛtam ulbam āsīt tasmāt tat pratyuddīpyata ātmā hyasyaiṣa tasmāt tasya na bhasma bhavaty ātmaiva tad ātmānam apyeti na vā ulbaṃ garbhaṃ hinasty ahiṃsāyā ulbād vai jāyamāno jāyata ulbājjāyamāno jāyātā iti
tāmādadhāti
drvannaḥ sarpirāsutiriti dārvannaḥ sarpiraśana ity etat pratno hotā vareṇya iti sanātano hotā vareṇya ity etat sahasasputro adbhuta iti balaṃ vai saho balasya putro 'dbhuta ity etat tiṣṭhann ādadhāti svāhākāreṇa tasyopari bandhuḥ
tadvā ātmaivokhā
yonir muñjāḥ śaṇā jarāyūlbaṃ ghṛtaṃ garbhaḥ samit
bāhyokhā bhavati
antare muñjā bāhyo hyātmāntarā yonir bāhye muñjā bhavanty antare śaṇā bāhyā hi yonir antaraṃ jarāyu bāhye śaṇā bhavanty antaraṃ ghṛtam bāhyaṃ hi jarāyv antaram ulbam bāhyaṃ ghṛtam bhavaty antarā samid bāhyaṃ hyulbam antaro garbha etebhyo vai jāyamāno jāyate tebhya evainam etajjanayati
atha vaikaṅkatīm ādadhāti
prajāpatir yām prathamām āhutimajuhot sa hutvā yatra nyamṛṣṭa tato vikaṅkataḥ samabhavat saiṣā prathamāhutir yad vikaṅkatas tām asminnetajjuhoti tayainam etat prīṇāti parasyā adhi saṃvato 'varāṃ abhyātara yatrāhamasmi tāṃ aveti yathaiva yajustathā bandhuḥ
athaudumbarīmādadhāti
devāścāsurāścobhaye prājāpatyā aspardhanta te ha sarva eva vanaspatayo 'surānabhyupeyur udumbaro haiva devānna jahau te devā asurānjitvā teṣāṃ vanaspatīnavṛñjata
te hocuḥ
hanta yaiṣu vanaspatiṣūrg yo rasa udumbare taṃ dadhāma te yady apakrāmeyur yātayāmā apakrāmeyur yathā dhenur dugdhā yathānaḍvān ūhivāniti tad yaiṣu vanaspatiṣūrg yo rasa āsīd udumbare tam adadhus tayaitad ūrjā sarvān vanaspatīn prati pacyate tasmāt sa sarvadārdraḥ sarvadā kṣīrī tad etat sarvam annaṃ yad udumbaraḥ sarve vanaspatayaḥ sarveṇaivainam etad annena prīṇāti sarvairvanaspatibhiḥ saminddhe
paramasyāḥ parāvata iti
yā paramā parāvad ity etad rohidaśva ihāgahīti rohito hāgneraśvaḥ purīṣyaḥ purupriya iti paśavyo bahupriya ity etad agne tvaṃ tarā mṛdha ity agne tvaṃ tara sarvānpāpmana ityetat
athāparaśuvṛkṇam ādadhāti
jāyata eṣa etadyaccīyate sa eṣa sarvasmā annāya jāyata etad v ekamannaṃ yad aparaśuvṛkṇaṃ tenainam etat prīṇāti yadagne kāni kāni cid ā te dārūṇi dadhmasi sarvaṃ tadastu te ghṛtaṃ tajjuṣasva yaviṣṭhyeti yathaiva yajus tathā bandhus tad yat kiṃ cāparaśuvṛkṇaṃ tad asmā etat svadayati tad asmā annaṃ kṛtvāpidadhāti
athādhaḥśayam ādadhāti
jāyata eṣa etad yaccīyate sa eṣa sarvasmā annāya jāyata etad v ekam annaṃ yad adhaḥśayaṃ tenainam etat prīṇāti yad atty upajihvikā yad vamro atisarpatīty upajihvikā vā hi tad atti vamro vātisarpati sarvaṃ tad astu te ghṛtaṃ tajjuṣasva yaviṣṭhyeti yathaiva yajus tathā bandhus tad yat kiṃ cādhaḥśayaṃ tad asmā etat svadayati tad asmā annaṃ kṛtvāpidadhāti
athaitā uttarāḥ pālāśyo bhavanti
brahma vai palāśo brahmaṇaivainam etat saminddhe yad v eva pālāśyaḥ somo vai palāśa eṣo ha paramāhutir yat somāhutis tām asminn etajjuhoti tayainam etat prīṇāti
ahar ahar aprayāvam bharanta iti
ahar ahar amattā āharanta ity etad aśvāyeva tiṣṭhate ghāsamasmā iti yathāśvāya tiṣṭhate ghāsam ity etad rāyaspoṣeṇa sam iṣā madanta iti rayyā ca poṣeṇa ca samiṣā madanta ity etad agne mā te prativeśā riṣāmeti yathaivāsya prativeśo na riṣyed evam etad āha
nābhā pṛthivyāḥ samidhāne agnāviti
eṣā ha nābhiḥ pṛthivyai yatraiṣa etat samidhyate rāyaspoṣāya bṛhate havāmaha iti rayyai ca poṣāya ca bṛhate havāmaha ity etad irammadam itīrayā hyeṣa matto bṛhad uktham iti bṛhaduktho hyeṣa yajatram iti yajñiyam ity etaj jetāram agnim pṛtanāsu sāsahimiti jetā hyagniḥ pṛtanā u sāsahiḥ
yāḥ senā abhītvarīḥ
daṃṣṭrābhyām malimlūnye janeṣu malimlavo yo asmabhyam arātīyād yaśca no dveṣate janaḥ nindād yo asmān dhipsācca sarvaṃ tam masmasā kurviti
etad vai devāḥ
yaś cainānadveḍyaṃ cādviṣus tam asmā annaṃ kṛtvāpyadadhus tenainam aprīṇann annam ahaitasyābhavad adahad u devānām pāpmānaṃ tathaivaitad yajamāno yaś cainaṃ dveṣṭi yaṃ ca dveṣṭi tam asmā annaṃ kṛtvāpidadhāti tenainam prīṇāty annam ahaitasya bhavati dahaty u yajamānasya pāpmānam
tā etā ekādaśādadhāti
akṣatriyasya vāpurohitasya vāsarvaṃ vai tad yad ekādaśāsarvaṃ tad yad akṣatriyo vāpurohito vā
dvādaśa kṣatriyasya vā purohitasya vā
sarvaṃ vai tadyaddvādaśa sarvaṃ tad yat kṣatriyo vā purohito vā
sa purohitasyādadhāti
saṃśitam me brahma saṃśitaṃ vīryam balam saṃśitaṃ kṣatraṃ jiṣṇu yasyāhamasmi purohita iti tadasya brahma ca kṣatraṃ ca saṃśyati
atha kṣatriyasya
ud eṣām bāhū atiram ud varco atho balam kṣiṇomi brahmaṇāmitrānunnayāmi svāṁ ahamiti yathaiva kṣiṇuyād amitrān unnayet svān evametad āhobhe tv evaite ādadhyād ayaṃ vā agnirbrahma ca kṣatraṃ cemamevaitadagnimetābhyāmubhābhyāṃ saminddhe brahmaṇā ca kṣatreṇa ca
tāstrayodaśa sampadyante
trayodaśa māsāḥ saṃvatsaraḥ saṃvatsaro 'gnir yāvān agnir yāvatyasya mātrā tāvataivainametadannena prīṇāti
prādeśamātryo bhavanti
prādeśamātro vai garbho viṣṇur annam etad ātmasaṃmitenaivainam etad annena prīṇāti yad u vā ātmasaṃmitam annaṃ tadavati tanna hinasti yadbhūyo hinasti tad yat kanīyo na tadavati tiṣṭhannādadhāti tasyopari bandhuḥ svāhākāreṇa reto vā idaṃ siktamayam agnis tasmin yat kāṣṭhāny asvāhākṛtāny abhyādadhyāddhiṃsyāddhainaṃ tā yat samidhastena nāhutayo yad u svāhākāreṇa tenānnam annaṃ hi svāhākāras tatho hainaṃ na hinasti
atha viṣṇukramān krāntvā
vātsapreṇopasthāyāstamita āditye bhasmaiva prathamam udvapaty etad vā enam etenānnena prīṇāty etābhiḥ samidbhis tasyānnasya jagdhasyaiṣa pāpmā sīdati bhasma tenainam etad vyāvartayati tasminn apahatapāpman vācaṃ visṛjate vācaṃ visṛjya samidham ādadhāti rātryā evainam etad annena prīṇāti rātrīṃ rātrīm aprayāvam bharanta iti tasyokto bandhū rātryā evaitām ariṣṭiṃ svastim āśāste tad yat kiṃ cāto rātryopasamādadhāty āhutikṛtaṃ haivāsmai tad upasamādadhāti
atha prātarudita āditye
bhasmaiva prathamam udvapaty etad vā enam etenānnena prīṇāty etayā samidhā yacca rātryopasamādadhāti tasyānnasya jagdhasyaiṣa pāpmā sīdati bhasma tenainam etad vyāvartayati tasminn apahatapāpman vācaṃ visṛjate vācaṃ visṛjya samidham ādadhāty ahna evainam etad annena prīṇāty aharahar aprayāvam bharanta iti tasyokto bandhur ahna evaitām ariṣṭiṃ svastim āśāste tad yat kiṃ cāto 'hnopasamādadhāty āhutikṛtaṃ haivāsmai tadupasamādadhāti
ahorātre vā abhivartamāne saṃvatsaram āpnutaḥ saṃvatsara idaṃ sarvam āhnāyaivaitām ariṣṭiṃ svastimāśāste
atha yadāsmai vratam prayacchanti
atha vrate nyajya samidhamādadhāti na vrate nyañjyād ity u haika āhur āhutiṃ tajjuhuyād anavakﾱptaṃ vai tadyaddīkṣita āhutiṃ juhuyāditi
sa vai nyañjyādeva
daivo vā asyaiṣa ātmā mānuṣo 'yaṃ sa yanna nyañjyān na haitaṃ daivam ātmānam prīṇīyād atha yan nyanakti tatho haitaṃ daivam ātmānam prīṇāti sā yat samittena nāhutir yad u vrate nyaktā tenānnam annaṃ hi vratam
sa vai samidham ādhāyātha vratayati
daivo vā asyaiṣa ātmā mānuṣo 'yaṃ devā u vā agre 'tha manuṣyās tasmāt samidhamādhāyātha vratayati
annapate 'nnasya no dehīti
aśanapate 'śanasya no dehīty etad anamīvasya śuṣmiṇa ity anaśanāyasya śuṣmiṇa ity etat pra pra dātāraṃ tāriṣa iti yajamāno vai dātā pra yajamānaṃ tāriṣa ity etad ūrjaṃ dhehi dvipade catuṣpada ity āśiṣam āśāste yad u bhinnāyai prāyaścittim āhottarasmiṃstad anvākhyāna iti
yady eṣokhā bhidyeta
yābhinnā navā sthāly urubilī syāt tasyām enam paryāvaped ārcchati vā eṣokhā yā bhidyate 'nārto iyaṃ devatānārtāyām imam anārtam bibharāṇīti tatrokhāyai kapālam purastāt prāsyati tatho haiṣa etasyai yonerna cyavate
atha mṛdam āhṛtya
ukhāṃ copaśayāṃ ca piṣṭvā saṃsṛjyokhāṃ karoty etayaivāvṛtānupaharan yajus tūṣṇīm eva paktvā paryāvapati karmaṇireva tatra prāyaścittiḥ punas tat kapālam ukhāyām upasamasyokhāṃ copaśayāṃ ca piṣṭvā saṃsṛjya nidadhāti prāyaścittibhyaḥ
atha yadyeṣa ukhyo 'gnir anugacchet
gārhapatyaṃ vāva sa gacchati gārhapatyāddhi sa āhṛto bhavati gārhapatyād evainam prāñcam uddhṛtyopasamādhāyokhām pravṛñjyād etayaivāvṛtānupaharan yajus tūṣṇīm eva tāṃ yadāgnir ārohati
atha prāyaścittī karoti
sarvebhyo vā eṣa etaṃ kāmebhya ādhatte tad yad evāsyātra kāmānāṃ vyavacchidyate 'gnāvanugate tadevaitatsaṃtanoti saṃdadhāty ubhe prāyaścittī karoty adhvaraprāyaścittiṃ cāgniprāyaścittiṃ cādhvarasya pūrvām athāgnes tasyokto bandhuḥ
sa samidhājyasyopahatya
āsīna āhutiṃ juhoti viśvakarmaṇe svāhety athopotthāya samidham ādadhāti punastvādityā rudrā vasavaḥ samindhatām punarbrahmāṇo vasunītha yajñair ity etāstvā devatāḥ punaḥ samindhatām ity etad ghṛtena tvaṃ tanvaṃ vardhayasva satyāḥ santu yajamānasya kāmā iti ghṛtenāha tvaṃ vardhayasva yebhya u tvāṃ kāmebhyo yajamāna ādhatta te 'sya sarve satyāḥ santvityetat
atha yadi gārhapatyo 'nugacchet
araṇī vāva sa gacchaty araṇibhyāṃ hi sa āhṛto bhavaty araṇibhyām evainam mathitvopasamādhāya prāyaścittī karoti
atha yadi prasuta āhavanīyo 'nugacchet
gārhapatyaṃ vāva sa gacchati gārhapatyāddhi sa āhṛto bhavati gārhapatyādevainam prāñcaṃ sāṃkāśinena hṛtvopasamādhāya prāyaścittī karoti yas tasmin kāle 'dhvaraḥ syāt tām adhvaraprāyaścittiṃ kuryāt samānyagniprāyaścittiḥ
atha yadyāgnīdhrīyo 'nugacchet
gārhapatyaṃ vāva sa gacchati gārhapatyāddhi sa āhṛto bhavati gārhapatyād evainam prāñcamuttareṇa sado hṛtvopasamādhāya prāyaścittī karoty atha yadi gārhapatyo 'nugacchet tasyokto bandhuḥ
rukmam pratimucya bibharti
satyaṃ haitad yad rukmaḥ satyaṃ vā etaṃ yantum arhati satyenaitaṃ devā abibharuḥ satyenaivainam etad bibharti
tadyattatsatyam
asau sa ādityaḥ sa hiraṇmayo bhavati jyotirvai hiraṇyaṃ jyotir eṣo 'mṛtaṃ hiraṇyam amṛtam eṣa parimaṇḍalo bhavati parimaṇḍalo hyeṣa ekaviṃśatinirbādha ekaviṃśo hyeṣa bahiṣṭān nirbādham bibharti raśmayo vā etasya nirbādhā bāhyata u vā etasya raśmayaḥ
yad v eva rukmam pratimucya bibharti
asau vā āditya eṣa rukmo no haitam agnim manuṣyo manuṣyarūpeṇa yantum arhaty etenaiva rūpeṇaitad rūpam bibharti
yad v eva rukmam pratimucya bibharti
reto vā idaṃ siktam ayam agnis tejo vīryaṃ rukmo 'smiṃs tad retasi tejo vīryaṃ dadhāti
yad eva rukmam pratimucya bibharti
etadvai devā abibhayuryadvai na imam iha rakṣāṃsi nāṣṭrā na hanyur iti tasmā etam antikād goptāram akurvann amum evādityam asau vā āditya eṣa rukmas tathaivāsmā ayam etam antikād goptāraṃ karoti
kṛṣṇājine niṣyūto bhavati
yajño vai kṛṣṇājinaṃ yajño vā etaṃ yantum arhati yajñenaitaṃ devā abibharur yajñenaivaitam etad bibharti lomataś chandāṃsi vai lomāni chandāṃsi vā etaṃ yantum arhanti chandobhir etaṃ devā abibharuś chandobhir evainam etad bibharti
abhi śuklāni ca kṛṣṇāni ca lomāni niṣyūto bhavati
ṛksāmayor haite rūpe ṛksāme vā etaṃ yantum arhata ṛksāmābhyām etaṃ devā abibharur ṛksāmābhyām evainam etad bibharti śāṇo rukmapāśas trivṛt tasyokto bandhuḥ
tam uparinābhi bibharti
asau vā āditya eṣa rukma uparinābhy u vā eṣaḥ
yad v evoparinābhi
avāgvai nābhe retaḥ prajātis tejo vīryaṃ rukmo nenme retaḥ prajātiṃ tejo vīryaṃ rukmaḥ pradahād iti
yad v evoparinābhi
etadvai paśor medhyataraṃ yad uparinābhi purīṣasaṃhitataraṃ yad avāṅnābhes tad yad eva paśor medhyataraṃ tenainam etad bibharti
yad v evoparinābhi
yad vai prāṇasyāmṛtam ūrdhvaṃ tannābher ūrdhvaiḥ prāṇair uccaraty atha yan martyam parāk tan nābhim atyeti tad yad eva prāṇasyāmṛtaṃ tad enam etad abhisaṃpādayati tenainam etadbibharti
athainam āsandyā bibharti
iyaṃ vā āsandyasyāṃ hīdaṃ sarvam āsannam iyaṃ vā etaṃ yantum arhaty anayaitaṃ devā abibharur anayaivainam etad bibharti
audumbarī bhavati
ūrg vai rasa udumbara ūrjaivainam etad rasena bibharty atho sarva ete vanaspatayo yad udumbaraḥ sarve vā etaṃ vanaspatayo yantum arhanti sarvair etaṃ vanaspatibhir devā abibharuḥ sarvair evainam etad vanaspatibhir bibharti
prādeśamātry ūrdhvā bhavati
prādeśamātro vai garbho viṣṇur yonir eṣā garbhasaṃmitāṃ tad yoniṃ karoty aratnimātrī tiraścī bāhur vā aratnir bāhuno vai vīryaṃ kriyate vīryasaṃmitaiva tad bhavati vīryaṃ vā etaṃ yantum arhati vīryeṇaitaṃ devā abibharur vīryeṇaivainam etad bibharti
catuḥsraktayaḥ pādā bhavanti
catuḥsraktīnyanūcyāni catasro vai diśo diśo vā etaṃ yantum arhanti digbhir etaṃ devā abibharur digbhir evainam etad bibharti mauñjībhī rajjubhir vyutā bhavati trivṛdbhis tasyokto bandhur mṛdā digdhā tasyo evokto 'tho anatidāhāya
athainaṃ śikyena bibharti
ime vai lokā eṣo 'gnir diśaḥ śikyaṃ digbhir hīme lokāḥ śaknuvanti sthātuṃ yacchaknuvanti tasmācchikyaṃ digbhir evainam etad bibharti ṣaḍudyāmam bhavati ṣaḍḍhi diśo mauñjaṃ trivṛt tasyokto bandhur mṛdā digdhaṃ tasyo evokto 'tho anatidāhāya
tasyāpa eva pratiṣṭhā
apsu hīme lokāḥ pratiṣṭhitā āditya āsañjanam āditye hīme lokā digbhir āsaktāḥ sa yo haitad evaṃ vedaitenaiva rūpeṇaitad rūpam bibharti
yad v evainaṃ śikyena bibharti
saṃvatsara eṣo 'gnirṛtavaḥ śikyam ṛtubhir hi saṃvatsaraḥ śaknoti sthātuṃ yacchaknoti tasmācchikyam ṛtubhir evainam etad bibharti ṣaḍudyāmam bhavati ṣaḍḍhyṛtavaḥ
tasyāhorātre eva pratiṣṭhā
ahorātrayor hyayaṃ saṃvatsaraḥ pratiṣṭhitaś candramā āsañjanaṃ candramasi hyayaṃ saṃvatsara ṛtubhir āsaktaḥ sa yo haitadevaṃ vedaitenaiva rūpeṇaitad rūpam bibharti tasya ha vā eṣa saṃvatsarabhṛto bhavati ya evaṃ veda saṃvatsaropāsito haiva tasya bhavati ya evaṃ na vedety adhidevatam
athādhyātmam
ātmaivāgniḥ prāṇāḥ śikyam prāṇair hyayam ātmā śaknoti sthātuṃ yacchaknoti tasmācchikyaṃ prāṇair evainam etad bibharti ṣaḍudyāmam bhavati ṣaḍḍhi prāṇāḥ
tasya mana eva pratiṣṭhā
manasi hyayamātmā pratiṣṭhito 'nnam āsañjanam anne hyayamātmā prāṇair āsaktaḥ sa yo haitad evaṃ vedaitenaiva rūpeṇaitad rūpam bibharti
athainam ukhayā bibharti
ime vai lokā ukheme vā etaṃ lokā yantum arhanty ebhiretaṃ lokair devā abibharur ebhir evainam etallokair bibharti
sā yad ukhā nāma
etad vai devā etena karmaṇaitayāvṛtemāṃl lokān udakhanan yad udakhanaṃs tasmād utkhotkhā ha vai tām ukhety ācakṣate parokṣam parokṣakāmā hi devāḥ
tad vā ukheti dve akṣare
dvipād yajamāno yajamāno 'gnir yāvān agnir yāvatyasya mātrā tāvataivainam etad bibharti so eva kumbhī sā sthālī tat ṣaṭ ṣaḍ ṛtavaḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavati
athainam iṇḍvābhyāṃ parigṛhṇāti
asau vā āditya eṣo 'gnir ahorātre iṇḍve amuṃ tad ādityam ahorātrābhyām parigṛhṇāti tasmād eṣo 'horātrābhyām parigṛhītaḥ
yad v evainam iṇḍvābhyām parigṛhṇāti
asau vā āditya eṣo 'gnir imā u lokāv iṇḍve amum tad ādityam ābhyāṃ lokābhyām parigṛhṇāti tasmād eṣa ābhyāṃ lokābhyām parigṛhītaḥ parimaṇḍale bhavataḥ parimaṇḍalau hīmau lokau mauñje trivṛtī tasyokto bandhur mṛdā digdhe tasyo evokto 'tho anatidāhāya
athātaḥ sampad eva
āsandī cokhā ca śikyaṃ ca rukmapāśaś cāgniś ca rukmaśca tat ṣaṭ ṣaḍ ṛtavaḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavatīṇḍve tad aṣṭāv aṣṭākṣarā gāyatrī gāyatro 'gnir yāvān agnir yāvatyasya mātrā tāvat tad bhavati
atha sarvasampat
catvāraḥ pādāś catvāry anūcyāni śikyaṃ ca rukmapāśaśca yad u kiṃ ca rajjavyaṃ śikyaṃ tad anūkhāgnī rukmas tat trayodaśa trayodaśa māsāḥ saṃvatsaraḥ saṃvatsaro 'gnir yāvān agnir yāvatyasya mātrā tāvat tad bhavati
taṃ tiṣṭhan pratimuñcate
asau vā āditya eṣa rukmaḥ
tiṣṭhatīva vā asāvādityaḥ
atho tiṣṭhan vai vīryavattara udaṅ prāṅ tiṣṭhan
tasyokto bandhuḥ
dṛśāno rukma urvyā vyadyaud iti dṛśyamāno hy eṣa rukma urvyā vidyotate
durmarṣam āyuḥ śriye rucāna iti durmaraṃ vā etasyāyuḥ
śriyo eṣa rocate
agnir amṛto abhavad vayobhir iti sarvair vā eṣa vayobhir amṛto 'bhavad yad enaṃ dyaur ajanayad iti
dyaur vā etam ajanayat suretā iti suretā hy eṣā yasyā eṣa retaḥ
athainam iṇḍvābhyām parigṛhṇāti
naktoṣāsā samanasā virūpe ity ahorātre vai naktoṣāsā samanasā virūpe
dhāpayete śiśum ekaṃ samīcī iti yad vai kiṃ cāhorātrayos tenaitam eva samīcī dhāpayete
dyāvākṣāmā rukmo antar vibhātīti harann etad yajur japati
ime vai dyāvāpṛthivī dyāvākṣāmā
te eṣa yann antarā vibhāti
tasmād etaddharan yajur japati
devā agniṃ dhārayan draviṇodā iti parigṛhya nidadhāti
prāṇā vai devā draviṇodāḥ
ta etam agra evam adhārayan
tair evainam etaddhārayati
atha śikyapāśam pratimuñcate
viśvā rūpāṇi pratimuñcate kavir ity asau vā ādityaḥ kaviḥ
viśvā rūpā śikyam
prāsāvīd bhadraṃ dvipade catuṣpada ity udyan vā eṣa dvipade catuṣpade ca bhadram prasauti
vi nākam akhyat savitā vareṇya iti svargo vai loko nākaḥ
tam eṣa udyann evānuvipaśyan yan u prayāṇam uṣaso virājatīty uṣā vā agre vyucchati
tasyā eṣa vyuṣṭiṃ virājann anūdeti
athainam ato vikṛtyā vikaroti
idam evaitad retaḥ siktaṃ vikaroti
tasmād yonau retaḥ siktaṃ vikriyate
suparṇo 'si garutmān iti
vīryaṃ vai suparṇo garutmān
vīryam evainam etad abhisaṃskaroti
trivṛt te śira iti trivṛtam asya stomaṃ śiraḥ karoti
gāyatraṃ cakṣur iti gāyatraṃ cakṣuḥ karoti
bṛhadrathantare pakṣāv iti bṛhadrathantare pakṣau karoti
stoma ātmeti stomam ātmānaṃ karoti pañcaviṃśam
chandāṃsy aṅgānīti chandāṃsi vā etasyāṅgāni
yajūṃṣi nāmeti yad enam agnir ity ācakṣate tad asya yajūṃṣi nāma
sāma te tanūr vāmadevyam ity ātmā vai tanūḥ
ātmā te tanūr vāmadevyam ity etat
yajñāyajñiyam puccham iti yajñāyajñiyam pucchaṃ karoti
dhiṣṇyāḥ śaphā iti dhiṣṇyair vā eṣo 'smiṃlloke pratiṣṭhitaḥ
suparṇo 'si garutmān divaṃ gaccha svaḥ pateti tad enaṃ suparṇaṃ garutmantaṃ kṛtvāha devān gaccha svargaṃ lokam pateti
taṃ vā etam atra pakṣapucchavantaṃ vikaroti
yādṛg vai yonau reto vikriyate tādṛg jāyate
tad yad etam atra pakṣapucchavantaṃ vikaroti tasmād eṣo 'mutra pakṣapucchavān jāyate
taṃ haika etayā vikṛtyābhimantryānyāṃ citiṃ cinvanti droṇacitaṃ vā rathacakracitaṃ vā kaṅkacitaṃ vā praugacitaṃ vobhayataḥ praugaṃ vā samuhyapurīṣaṃ vā
na tathā kuryāt
yathā pakṣapucchavantaṃ garbham parivṛścet tādṛk tat
tasmād enaṃ suparṇacitam eva cinuyāt
tam etayā vikṛtyeta ūrdhvam prāñcam pragṛhṇāti
asau vā āditya eṣo 'gniḥ
amuṃ tad ādityam ita ūrdhvam prāñcaṃ dadhāti
tasmād asāv āditya ita ūrdhvaḥ prāṅ dhīyate
parobāhu pragṛhṇāti
parobāhu hy eṣa ito 'thainam upāvaharati
tam upāvahṛtyoparinābhi dhārayati
tasyokto bandhuḥ
atha viṣṇukramān kramate
etad vai devā viṣṇur bhūtvemāṃllokān akramanta
yad viṣṇur bhūtvākramanta tasmād viṣṇukramāḥ
tathaivaitad yajamāno viṣṇur bhūtvemāṃllokān kramate
sa yaḥ sa viṣṇur yajñaḥ saḥ
sa yaḥ sa yajño 'yam eva sa yo 'yam agnir ukhāyām
etam eva tad devā ātmānaṃ kṛtvemāṃllokān akramanta
tathaivaitad yajamāna etam evātmānaṃ kṛtvemāṃllokān kramate
udaṅ prāṅ tiṣṭhan
etad vai tat prajāpatir viṣṇukramair udaṅ prāṅ tiṣṭhan prajā asṛjata
tathaivaitad yajamāno viṣṇukramair udaṅ tiṣṭhan prajāḥ sṛjate
viṣṇoḥ kramo 'sīti viṣṇur hi bhūtvā kramate
sapatnaheti sapatnān hātra hanti
gāyatraṃ chanda āroheti gāyatraṃ chanda ārohati
pṛthivīm anu vikramasveti pṛthivīm anu vikramate
praharati pādaṃ kramate
ūrdhvam agnim udgṛhṇāti
ūrdhvo hi rohati
viṣṇoḥ kramo 'sīti viṣṇur hi bhūtvā kramate
abhimātihety abhimātīr hātra hanti
traiṣṭubhaṃ chanda āroheti traiṣṭubhaṃ chanda ārohati
antarikṣam anu vikramasvety antarikṣam anu vikramate
praharati pādaṃ kramate
ūrdhvam agnim udgṛhṇāti
ūrdhvo hi rohati
viṣṇoḥ kramo 'sīti viṣṇur hi bhūtvā kramate
arātīyato hantety arātīyato hātra hanti
jāgataṃ chanda āroheti jāgataṃ chanda ārohati
divam anu vikramasveti divam anu vikramate
praharati pādaṃ kramate
ūrdhvam agnim udgṛhṇāti
ūrdhvo hi rohati
viṣṇoḥ kramo 'sīti viṣṇur hi bhūtvā kramate
śatrūyato hanteti śatrūyato hātra hanti
ānuṣṭubhaṃ chanda ārohety ānuṣṭubhaṃ chanda ārohati
diśo 'nu vikramasveti sarvā diśo 'nu vīkṣate
na praharati pādaṃ ned imāṃllokān atipraṇaśyānīti
ūrdhvam evāgnim udgṛhṇāti
saṃ hyārohati
athainam iti pragṛhṇāti
etad vai devā akāmayanta parjanyo rūpaṃ syāmeti
ta etenātmanā parjanyo rūpam abhavan
tathaivaitad yajamāna etenātmanā parjanyo rūpam bhavati
akrandad agni stanayann iva dyaur iti krandatīva hi parjanya stanayan
kṣāmā rerihad vīrudhaḥ samañjann iti kṣamā vai parjanyo rerihyamāṇo vīrudhaḥ samanakti
sadyo jajñāno vi hīm iddho akhyad iti sadyo vā eṣa jajñāna idaṃ sarvaṃ vikhyāpayati
ā rodasī bhānunā bhāty antar itīme vai dyāvāpṛthivī rodasī
te eṣa bhānunābhāti
parobāhu pragṛhṇāti
parobāhu hi parjanyaḥ
athainamupāvaharati
etad vai yo 'smiṃlloke raso yad upajīvanaṃ tenaitat sahordhva imāṃllokān rohati
agnir vā asmiṃlloke raso 'gnir upajīvanaṃ
tad yat tāvad eva syān na hāsmiṃlloke raso nopajīvanaṃ syāt
atha yat pratyavarohaty asminn evaitalloke rasam upajīvanaṃ dadhāti
yad v eva pratyavarohati etad vā etad imāṃllokān ita ūrdhvo rohati
sa sa parāṅ iva rohaḥ
iyam u vai pratiṣṭhā
tad yat tāvad eva syāt pra hāsmāllokād yajamānaś cyaveta
atha yat pratyavarohatīmām evaitat pratiṣṭhām abhipratyaiti
asyām evaitat pratiṣṭhāyāṃ pratitiṣṭhati
yad evam pratyavarohati etad vā etad imāṃllokān ita ūrdhvo jayati
sa sa parāṅ iva jayaḥ
yo vai parāṅ eva jayaty anye vai tasya jitam anvavasyanti
atha ya ubhayathā jayati tasya tatra kāmacaraṇam bhavati
tad yat pratyavarohatīmān evaital lokān itaś cordhvān amutaś cārvāco jayati
agne 'bhyāvartin abhi mā nivartasvāgne aṅgiraḥ punar ūrjā saha rayyety etena mā sarveṇābhinivartasvety etac catuṣkṛtvaḥ pratyavarohati
catur hi kṛtva ūrdhvo rohati
tad yāvatkṛtva ūrdhvo rohati tāvatkṛtvaḥ pratyavarohati
tam upāvahṛtyoparinābhi dhārayati
tasyokto bandhuḥ
athainam abhimantrayate
āyur vā agniḥ
āyur evaitad ātman dhatte
ā tvāhārṣam ity ā hy enaṃ haranti
antarabhūr ity āyur evaitad ātman dhatte
dhruvas tiṣṭhāvicācalir ity āyur evaitad dhruvam antar ātman dhatte
viśas tvā sarvā vāñchantv ity annaṃ vai viśaḥ
annaṃ tvā sarvaṃ vāñchatv ity etat
mā tvad rāṣṭram adhibhraśad iti śrīr vai rāṣṭram
mā tvacchrīr adhibhraśad ity etat
atha śikyapāśaṃ ca rukmapāśaṃ conmuñcate
vāruṇo vai pāśaḥ
varuṇapāśād eva tat pramucyate
vāruṇyarcā svenaiva tad ātmanā svayā devatayā varuṇapāśāt pramucyate
ud uttamaṃ varuṇa pāśam asmad avādhamaṃ vi madhyamaṃ śrathāyeti
yathaiva yajus tathā bandhuḥ
athā vayam āditya vrate tavānāgaso aditaye syāmetīyaṃ vā aditiḥ
anāgasas tubhyaṃ cāsyai syāmety etat
athainam iti pragṛhṇāti
etad vā enam ado vikṛtyeta ūrdhvam prāñcam pragṛhṇāti
taṃ tata iti pragṛhṇāti
tad yat tāvad evābhaviṣyad atra haivaiṣa vyaraṃsyata
atha yad enam iti pragṛhṇāti tasmād eṣa itītvātheti punar aiti
agre bṛhann uṣasām ūrdhvo asthād ity agre hy eṣa bṛhann uṣasām ūrdhvas tiṣṭhati
nirjaganvān tamaso jyotiṣāgād iti nirjaganvān vā eṣa rātryai tamaso 'hnā jyotiṣaiti
agnir bhānunā ruśatā svaṅga ity agnir vā eṣa bhānunā ruśatā svaṅga ājātaḥ
viśvā sadanāny aprā itīme vai lokā viśvā sadanāni
tān eṣa jāta āpūrayati
parobāhu pragṛhṇāti
parobāhu hy eṣa ito 'thainam upāvaharati
imām evaitat pratiṣṭhām abhipratyaiti
asyām evaitat pratiṣṭhāyām pratitiṣṭhati jagatyā
jagatī hemāṃllokān amuto 'rvāco vyaśnute
haṃsaḥ śuciṣad iti asau vā ādityo haṃsaḥ śuciṣat
vasur antarikṣasad iti vāyur vai vasur antarikṣasat
hotā vediṣad ity agnir vai hotā vediṣat
atithir iti sarveṣāṃ vā eṣa bhūtānām atithiḥ
duroṇasad iti viṣamasad ity etat
nṛṣad iti prāṇo vai nṛṣat
manuṣyā naraḥ
tad yo 'yam manuṣyeṣu prāṇo 'gnis tam etad āha
varasad iti sarveṣu hy eṣa vareṣu sannaḥ
ṛtasad iti satyasad ity etat
vyomasad iti sarveṣu hy eṣa vyomasu sannaḥ
abjā gojā ity abjāś ca hy eṣa gojāś ca
ṛtajā iti satyajā ity etat
adrijā ity adrijā hyeṣaḥ
ṛtam iti satyam ity etat
bṛhad iti nidadhāti
bṛhaddhy eṣa
tad yad eṣa tad enam etat kṛtvā nidadhāti
dvābhyām akṣarābhyām
dvipād yajamānaḥ
yajamāno 'gniḥ
yāvān agnir yāvaty asya mātrā tāvataivainam etan nidadhāti
athainam upatiṣṭhate
etad vā enam etallaghūyatīva yad enena saheti ceti cemāṃllokān kramate
tasmā evaitan nihnute 'hiṃsāyai
yad v evopatiṣṭhate etad vai devā abibhayur yad vai no 'yam imāṃllokān antikān na hiṃsyād iti
tad ebhya evainam etal lokebhyo 'śamayan
tathaivainam ayam etad ebhyo lokebhyaḥ śamayati
sīda tvam mātuḥ asyā upasthe 'ntar agne rucā tvaṃ śivo bhūtvā mahyam agne atho sīda śivas tvam iti śivaḥ śiva iti śamayaty evainam
etad ahiṃsāyai
tatho haiṣa imāṃllokāñchānto na hinasti
tribhir upatiṣṭhate
traya ime lokāḥ
atho trivṛd agniḥ
yāvān agnir yāvaty asya mātrā tāvataivāsmā etan nihnute
atho tāvataivainam etad ebhyo lokebhyaḥ śamayati
atha vātsapreṇopatiṣṭhate
etad vai prajāpatir viṣṇukramaiḥ prajāḥ sṛṣṭvā tābhyo vātsapreṇāyuṣyam akarot
tathaivaitad yajamāno viṣṇukramaiḥ prajāḥ sṛṣṭvā tābhyo vātsapreṇāyuṣyaṃ karoti
sa haiṣa dākṣāyaṇahastaḥ yad vātsapram
tasmād yaṃ jātaṃ kāmayeta sarvam āyur iyād iti vātsapreṇainam abhimṛśet
tad asmai jātāyāyuṣyaṃ karoti
tatho ha sa sarvam āyur eti
atha yaṃ kāmayeta vīryavānt syād iti vikṛtyainaṃ purastād abhimantrayeta
tatho ha sa vīryavān bhavati
divas pari prathamaṃ jajñe agnir iti prāṇo vai divaḥ prāṇād u vā eṣa prathamam ajāyata
asmad dvitīyam pari jātavedā iti yad enam ado dvitīyaṃ puruṣavidho 'janayat
tṛtīyam apsv iti yad enam adas tṛtīyam adbhyo 'janayat
nṛmaṇa ajasram iti prajāpatir vai nṛmaṇāḥ
agnir ajasraḥ
indhāna enaṃ jarate svādhīr iti yo vā enam inddhe sa enaṃ janayate svādhīḥ
vidmā te agne tredhā trayāṇīti agnir vāyur āditya etāni hāsya tāni tredhā trayāṇi
vidmā te dhāma vibhṛtā purutreti yad idam bahudhā vihriyate
vidmā te nāma paramaṃ guhā yad iti yaviṣṭha iti vā asya tan nāma paramaṃ guhā
vidmā tam utsaṃ yata ājaganthety āpo vā utsaḥ
adbhyo vā eṣa prathamam ājagāma
samudre tvā nṛmaṇā apsv antar iti prajāpatir vai nṛmaṇāḥ
apsu tvā prajāpatir ity etat
nṛcakṣā īdhe divo agna ūdhann iti prajāpatir vai nṛcakṣāḥ
āpo diva ūdhaḥ
tṛtīye tvā rajasi tasthivāṃsam iti dyaur vai tṛtīyaṃ rajaḥ
apām upasthe mahiṣā avardhann iti prāṇā vai mahiṣāḥ
divi tvā prāṇā avardhann ity etat
tā etā ekavyākhyānāḥ etam evābhi
tā āgneyyas triṣṭubhaḥ
tā yad āgneyyas tenāgniḥ
atha yat triṣṭubho yad ekādaśa tenendraḥ
aindrāgno 'gniḥ
yāvaty asya mātrā tāvataivainam etad upatiṣṭhate
indrāgnī vai sarve devāḥ
sarvadevatyo 'gniḥ
yāvān agnir yāvaty asya mātrā tāvataivainam etad upatiṣṭhate
yad v eva viṣṇukramavātsapre bhavataḥ viṣṇukramair vai prajāpatir imaṃ lokam asṛjata vātsapreṇāgnim
viṣṇukramair vai prajāpatir antarikṣam asṛjata vātsapreṇa vāyum
viṣṇukramair vai prajāpatir divam asṛjata vātsapreṇādityam
viṣṇukramair vai prajāpatir diśo 'sṛjata vātsapreṇa candramasam
viṣṇukramair vai prajāpatir bhūtam asṛjata vātsapreṇa bhaviṣyat
viṣṇukramair vai prajāpatir vittam asṛjata vātsapreṇāśām
viṣṇukramair vai prajāpatir ahar asṛjata vātsapreṇa rātrim
viṣṇukramair vai prajāpatiḥ pūrvapakṣān asṛjata vātsapreṇāparapakṣān
viṣṇukramair vai prajāpatir ardhamāsān asṛjata vātsapreṇa māsān
viṣṇukramair vai prajāpatir ṛtūn asṛjata vātsapreṇa saṃvatsaram
tad yad viṣṇukramavātsapre bhavata etad eva tena sarvaṃ sṛjate
yad v eva viṣṇukramavātsapre bhavataḥ viṣṇukramair vai prajāpatiḥ svargaṃ lokam abhiprāyāt
sa etad avasānam apaśyad vātsapram
tenāvāsyad apradāhāya
yaddhi yuktaṃ na vimucyate pra tad dahyate
tathaivaitad yajamāno viṣṇukramair eva svargaṃ lokam abhiprayāti vātsapreṇāvasyati
sa vai viṣṇukramān krāntvātha tadānīm eva vātsapreṇopatiṣṭhate
yathā prayāyātha tadānīm eva vimuñcet tādṛk tat
devānāṃ vai vidhām anu manuṣyāḥ
tasmād u hedam uta mānuṣo grāmaḥ prayāyātha tadānīm evāvasyati
tad vā ahorātre eva viṣṇukramā bhavanti
ahorātre vātsapram
ahorātre eva tad yāti
ahorātre kṣemyo bhavati
tasmād u hedam uta mānuṣo grāmo 'horātre yātvāhorātre kṣemyo bhavati
sa vā ardham eva saṃvatsarasya viṣṇukramān kramate
ardhaṃ vātsapreṇopatiṣṭhate
madhye ha saṃvatsarasya svargo lokaḥ
sa yat kanīyo 'rdhāt krameta na haitaṃ svargaṃ lokam abhiprāpnuyād atha yad bhūyo 'rdhāt parāṅ haitaṃ svargaṃ lokam atipraṇaśyet
atha yad ardhaṃ kramate 'rdham upatiṣṭhate tat samprati svargaṃ lokam āptvā vimuñcate
tābhyāṃ vai viparyāsam eti
yathā mahāntam adhvānaṃ vimokaṃ samaśnuvīta tādṛk tat
sa vai purastāc copariṣṭāc cobhe viṣṇukramavātsapre samasyati
ahar vai viṣṇukramā rātrir vātsapram
etad vā idaṃ sarvam prajāpatiḥ prajanayiṣyaṃś ca prajanayitvā cāhorātrābhyām ubhayataḥ parigṛhṇāti
tathaivaitad yajamāna idaṃ sarvaṃ prajanayiṣyaṃś ca prajanayitvā cāhorātrābhyām ubhayataḥ parigṛhṇāti
tad āhuḥ yad ahar viṣṇukramā rātrir vātsapram athobhe evāhan bhavato na rātryām
katham asyāpi rātryāṃ kṛte bhavata iti
etad vā ene ado dīkṣamāṇaḥ purastād aparāhṇa ubhe samasyati
rātrir haitad yad aparāhṇaḥ
athaine etat saṃnivapsyann upariṣṭāt pūrvāhṇa ubhe samasyati
ahar haitad yat pūrvāhṇaḥ
evam u hāsyobhe evāhan kṛte bhavata ubhe rātryām
sa yad ahaḥ saṃnivapsyant syāt tad ahaḥ prātar udita āditye bhasmaiva prathamam udvapati
bhasmodupya vācaṃ visṛjate
vācaṃ visṛjya samidham ādadhāti
samidham ādhāya bhasmāpo 'bhyavaharati
yathaiva tasyābhyavaharaṇaṃ tathāpādāya bhasmanaḥ pratyetyokhāyām opyopatiṣṭhate
atha prāyaścittī karoti
sa yadi viṣṇukramīyam ahaḥ syāt viṣṇukramān krāntvā vātsapreṇopatiṣṭheta
atha yadi vātsaprīyaṃ vātsapreṇopasthāya viṣṇukramān krāntvā vātsapram antataḥ kuryāt
na viṣṇukramān antataḥ kuryāt
yathā prayāya na vimuñcet tādṛk tat
atha yad vātsapram antataḥ karoti pratiṣṭhā vai vātsapram
yathā pratiṣṭhāpayed avasāyayet tādṛk tat
tasmād u vātsapram evāntataḥ kuryāt
vanīvāhyetāgnim bibhrad ity āhuḥ
devāś cāsurāś cobhaye prājāpatyā aspardhanta
te devāś cakram acarañcālam asurā āsan
te devāś cakreṇa caranta etat karmāpaśyan
cakreṇa hi vai devāś caranta etat karmāpaśyan
tasmād anasa eva pauroḍāśeṣu yajūṃṣy anaso 'gnau
sa yo vanīvāhyate devān karmaṇaiti
daivaṃ hāsya karma kṛtam bhavati
atha yo na vanīvāhyate 'surān karmaṇaiti
asuryaṃ hāsya karma kṛtam bhavati
taddhaika āhuḥ svayaṃ vā eṣa vanīvāhitaḥ
viṣṇukramair vā eṣa prayāti vātsapreṇāvasyatīti
na tathā vidyāt
daivaṃ vā asya tat prayāṇaṃ yadviṣṇukramā daivam avasānaṃ yad vātsapram
athāsyedam mānuṣam prayāṇaṃ yad idam prayāti mānuṣam avasānaṃ yad avasyati
prajāpatir eṣo 'gniḥ
ubhayam v etat prajāpatir yac ca devā yac ca manuṣyāḥ
tad yad viṣṇukramavātsapre bhavato yad v evāsya daivaṃ rūpaṃ tad asya tena saṃskaroti
atha yad vanīvāhyate yad evāsya mānuṣaṃ rūpaṃ tad asya tena saṃskaroti
sa ha vā etaṃ sarvaṃ kṛtsnam prajāpatiṃ saṃskaroti ya evaṃ vidvān vanīvāhyate
tasmād u vanīvāhyetaiva
sa yad ahaḥ prayāsyant syāt tad ahar uttarato 'gneḥ prāg ana upasthāpyāthāsmint samidham ādadhāti
etad vā enaṃ devā eṣyantam purastād annenāprīṇann etayā samidhā
tathaivainam ayam etad eṣyantam purastād annena prīṇāty etayā samidhā
samidhāgniṃ duvasyateti samidhāgniṃ namasyateti
etad ghṛtair bodhayatātithim āsmin havyā juhotaneti ghṛtair aha bodhayatātithim o asmin havyāni juhutety etat
buddhavatyetyāyai hy enam etad bodhayati
athainam udyacchaty ud u tvā viśve devā agne bharantu cittibhir iti
viśve vā etam agre devāś cittibhir udabharan
etaddhy eṣāṃ tadā cittam āsīt
tathaivainam ayam etac citibhir udbharati
etaddhy asya tadā cittam bhavati
sa no bhava śivas tvaṃ supratīko vibhāvasur iti yathaiva yajus tathā bandhuḥ
taṃ dakṣiṇata udañcam ādadhāti
tasyokto bandhuḥ
sthālyāṃ gārhapatyaṃ samupyāparam ādadhāti
sa yadi kāmayetopādhirohet pārśvato vā vrajet
athānaḍvāhau yunakti dakṣiṇam agre 'tha savyam
evaṃ devatretarathā mānuṣe
sa yāṃ kāṃ ca diśaṃ yāsyant syāt prāṅ evāgre prayāyāt
prācī hi dig agneḥ
svām eva tad diśam anu prayāti
pred agne jyotiṣmān yāhi śivebhir arcibhiṣ ṭvam iti pred agne tvaṃ jyotiṣmān yāhi śivebhir arcibhir dīpyamānair iti
etad bṛhadbhir bhānubhir bhāsan mā hiṃsīs tanvā prajā iti bṛhadbhir arcibhir dīpyamānair mā hiṃsīr ātmanā prajā ity etat
sa yadākṣa utsarjet athaitad yajur japed asuryā vā eṣā vāg yākṣasya tām etacchamayati tām etad devatrā karoti
yad v evaitad yajur japati yasmin vai kasmiṃś cāhite 'kṣa utsarjati tasyaiva sā vāg bhavati
tad yad agnāv āhite 'kṣa utsarjaty agner eva sā vāg bhavati
agnim eva tad devā upāstuvann upāmahayan
tathaivainam ayam etad upastauty upamahayati
akrandad agni stanayann iva dyaur iti tasyokto bandhuḥ
sa yadi purā vasatyai vimuñceta anasy evāgniḥ syāt
atha yadā vasatyai vimuñceta prāg ana upasthāpyottarata uddhatyāvokṣati
yatrainam upāvaharati taṃ dakṣiṇata udañcam upāvaharati
tasyokto bandhuḥ
athāsmint samidham ādadhāti
etad vā enaṃ devā īyivāṃsam upariṣṭād annenāprīṇann etayā samidhā
tathaivainam ayam etad īyivāṃsam upariṣṭād annena prīṇāty etayā samidhā
pra prāyam agnir bharatasya śṛṇva iti
prajāpatir vai bharataḥ
sa hīdaṃ sarvam bibharti
vi yat sūryo na rocate bṛhadbhā iti vi yat sūrya iva rocate bṛhadbhā ity etat
abhi yaḥ pūrum pṛtanāsu tasthāv iti
pūrur ha nāmāsurarakṣasam āsa
tam agniḥ pṛtanāsv abhitaṣṭhau
dīdāya daivyo atithiḥ śivo na iti dīpyamāno daivo 'tithiḥ śivo na ity etat
sthitavatyā vasatyai hy enaṃ tat sthāpayati
athātaḥ sampad eva
samidham prathamenādadhāti
udyacchaty ekena
prayātyekena
akṣam ekenānumantrayate
samidham eva pañcamenādadhāti
tat pañca
pañcacitiko 'gniḥ
pañcartavaḥ saṃvatsaraḥ
saṃvatsaro 'gniḥ
yāvān agnir yāvaty asya mātrā tāvat tad bhavati
athāto bhasmana evābhyavaharaṇasya
devā vā etad agre bhasmodavapan
te 'bruvan yadi vā idam ittham eva sadātmānam abhisaṃskariṣyāmahe maryāḥ kuṇapā anapahatapāpmāno bhaviṣyāmaḥ
yady u parāvapsyāmo yad atrāgneyam bahirdhā tad agneḥ kariṣyāmaḥ
upa taj jānīta yathedaṃ karavāmeti
te 'bruvaṃś cetayadhvam iti
citim icchateti vāva tad abruvan
tad icchata yathedaṃ karavāmeti
te cetayamānā etad apaśyann apa evainad abhyavaharāma
āpo vā asya sarvasya pratiṣṭhā
tad yatrāsya sarvasya pratiṣṭhā tad enat pratiṣṭhāpya yad atrāgneyaṃ tad adbhyo 'dhi janayiṣyāma iti
tad apo 'bhyavāharan
tathaivainad ayam etad apo 'bhyavaharati
āpo devīḥ pratigṛbhṇīta bhasmaitat syone kṛṇudhvaṃ surabhā u loka iti
jagdhaṃ vā etad yātayāma bhavati
tad etad āha srabhiṣṭha enal loke kurudhvam iti
tasmai namantāṃ janaya ity āpo vai janayaḥ
adbhyo hīdaṃ sarvaṃ jāyate
supatnīr ity agninā vā āpaḥ supatnyaḥ
māteva putram bibhṛtāpsv enad iti yathā mātā putram upasthe bibhṛyād evam enad bibhṛtety etat
apsv agne sadhiṣ ṭaveti
apsv agne yoniṣ ṭavety etat
sauṣadhīr anurudhyasa ity oṣadhīr hy eṣo 'nurudhyate
garbhaḥ saṃjāyase punar iti garbho hy eṣa saṃjāyate punaḥ
garbho asyoṣadhīnāṃ garbho vanaspatīnām garbho viśvasya bhūtasyāgne garbho apām asīti
tad enam asya sarvasya garbhaṃ karoti
tribhir abhyavaharati
trivṛd agniḥ
yāvān agnir yāvaty asya mātrā tāvataivainad etad abhyavaharati
ekenāgre 'tha dvābhyāṃ dvābhyāṃ vāgre 'thaikena
dvis tu kṛtvo 'bhyavaharati
tad ye dvipādāḥ paśavas tair evainad etad abhyavaharati
athāpādatte
tad yad atrāgneyaṃ tad etad adbhyo 'dhi janayati
anayānayā vai bheṣajaṃ kriyate
anayaivainam etat saṃbharati
prasadya bhasmanā yonim apaś ca pṛthivīm agna iti
prasanno hy eṣa bhasmanā yonim apaś ca pṛthivīṃ ca bhavati
saṃsṛjya mātṛbhiṣ ṭvaṃ jyotiṣmān punar āsada iti
saṃgatya mātṛbhiṣ ṭvaṃ jyotiṣmān punar āsada ity etat
punar āsadya sadanam punar ūrjā saha rayyety etena mā sarveṇābhinivartasvety etat
caturbhir apādatte
tad ye catuṣpādāḥ paśavas tair evainam etat saṃbharati
atho annaṃ vai paśavaḥ
annenaivainam etat saṃbharati
tribhir abhyavaharati
tat sapta
saptacitiko 'gniḥ
saptartavaḥ saṃvatsaraḥ
saṃvatsaro 'gniḥ
yāvān agnir yāvaty asya mātrā tāvat tad bhavati
apādāya bhasmanaḥ pratyetyokhāyām opyopatiṣṭhate
etad vā etad ayathāyathaṃ karoti
yad agnim apo 'bhyavaharati tasmā evaitan nihnute 'hiṃsāyai
āgneyībhyām agnaya evaitan nihnute buddhavatībhyāṃ yathaivāsyaitad agnir vaco nibodhet
bodhā me asya vacaso yaviṣṭheti bodha me 'sya vacaso yaviṣṭhety etat
maṃhiṣṭhasya prabhṛtasya svadhāva iti bhūyiṣṭhasya prabhṛtasya svadhāva ity etat
pīyati tvo anu tvo gṛṇātīti pīyaty eko 'nv eko gṛṇāti
vandāruṣ ṭe tanvaṃ vande agna iti vanditā te 'haṃ tanvaṃ vande 'gna ity etat
sa bodhi sūrir maghavā vasupate vasudāvan yuyodhy asmad dveṣāṃsīti
yathaivāsmād dveṣāṃsi yuyād evam etad āha
dvābhyām upatiṣṭhate gāyatryā ca triṣṭubhā ca
tasyokto bandhuḥ
tāni nava bhavanti
nava diśaḥ
diśo 'gniḥ
nava prāṇāḥ
prāṇā agniḥ
yāvān agnir yāvaty asya mātrā tāvat tad bhavati
atha prāyaścittī karoti
sarvebhyo vā eṣa etaṃ kāmebhya ādhatte
tad yad evāsyātra kāmānāṃ vyavacchidyate 'gnāv apo 'bhyavahriyamāṇe tad evaitat saṃtanoti saṃdadhāti
ubhe prāyaścittī karoti ye evāgnāv anugate
tasyokto bandhuḥ
tāni daśa bhavanti
daśākṣarā virāṭ
virāḍ agniḥ
daśa diśaḥ
diśo 'gniḥ
daśa prāṇāḥ
prāṇā agniḥ
yāvān agnir yāvaty asya mātrā tāvat tad bhavati
agnir eṣa purastāc cīyate saṃvatsaraḥ
upariṣṭān mahad ukthaṃ śasyate
prajāpater visrastasyāgraṃ raso 'gacchat
sa yaḥ sa prajāpatir vyasraṃsata saṃvatsaraḥ saḥ
atha yāny asya tāni parvāṇi vyasraṃsantāhorātrāṇi tāni
sa yaḥ sa saṃvatsaraḥ prajāpatir vyasraṃsata ayam eva sa yo 'yam agniś cīyate
atha yāny asya tāny ahorātrāṇi parvāṇi vyasraṃsanteṣṭakā eva tāḥ
tad yad etā upadadhāti yāny evāsya tāny ahorātrāṇi parvāṇi vyasraṃsanta tāny asminn etat pratidadhāti
tad etad atraiva yajuś citam atrāptam
atha yo 'sya so 'graṃ raso 'gacchat mahat tad uktham
tam asya taṃ rasam ṛkṣāmābhyām anuyanti
tad yat tatra yajuḥ purastād ety abhinetaiva tad eti
yathādo me 'mutraikaṃ tad āhariṣyāmīty evaṃ tad yajuḥ purastād eti
taṃ saṃvatsara āpnuvanti
tam adhvaryur graheṇa gṛhṇāti
yad gṛhṇāti tasmād grahaḥ
tasminn udgātā mahāvratena rasaṃ dadhāti
sarvāṇi haitāni sāmāni yan mahāvrataṃ
tad asmint sarvaiḥ sāmabhī rasaṃ dadhāti
tasmin hotā mahatokthena rasaṃ dadhāti
sarvā haitā ṛco yan mahad uktham
tad asmint sarvābhir ṛgbhī rasaṃ dadhāti
te yadā stuvate yadānuśaṃsati athāsminn etaṃ vaṣaṭkṛte juhoti
tad enam eṣa raso 'pyeti
na vai mahāvratam idaṃ stutaṃ śeta iti paśyanti no mahad idam uktham iti
agnim eva paśyanti
ātmā hy agniḥ
tad enam ete ubhe raso bhūtvāpīta ṛk ca sāma ca
tad ubhe ṛkṣāme yajur apītaḥ
sa eṣa mithuno 'gniḥ prathamā ca citir dvitīyā ca tṛtīyā ca caturthī ca
atha pañcamyai citer yaś cite 'gnir nidhīyate tan mithunam
mithuna u evāyam ātmā
aṅguṣṭhā iti pumāṃsaḥ aṅgulaya iti striyaḥ
karṇāv iti pumāṃsau bhruvāv iti striyau
oṣṭhāv iti pumāṃsau nāsike iti striyau
dantā iti pumāṃso jihveti strī
sarva eva mithunaḥ
so 'nena mithunenātmanaitam mithunam agnim apyeti
eṣātrāpītiḥ
apy ahaivam mithunaḥ
itthaṃ ha tv evāpi mithunaḥ
vāg eveyaṃ yo 'yam agniś citaḥ
vācā hi cīyate
atha yaś cite 'gnir nidhīyate sa prāṇaḥ
prāṇo vai vāco vṛṣā prāṇo mithunam
vāg v evāyam ātmā
atha ya ātman prāṇas tan mithunam
so 'nena mithunenātmanaitam mithunam agnim apyeti
eṣo atrāpītiḥ
na ha vā asyāputratāyai kā cana śaṅkā bhavati ya evam etau mithunāv ātmānaṃ cāgniṃ ca veda
annaṃ ha tv evāyam ātmā
dakṣiṇānnaṃ vanute yo na ātmeti hy apy ṛṣiṇābhyuktam
tad idam annaṃ jagdhaṃ dvedhā bhavati
yad asyāmṛtam ūrdhvaṃ tan nābheḥ
ūrdhvaiḥ prāṇair uccarati
tad vāyum apyeti
atha yan martyam parāk tan nābhim atyeti
tad dvayam bhūtvemām apyeti mūtraṃ ca purīṣaṃ ca
tad yad imām apyeti yo 'yam agniś citas taṃ tad apyeti
atha yad vāyum apyeti yaś cite 'gnir nidhīyate taṃ tad apyeti
eṣo evātrāpītiḥ
prajāpatir imāṃl lokān aipsat
sa etaṃ vayovidham ātmānam apaśyad agnim
taṃ vyadhatta
tenemaṃ lokam āpnot
sa dvitīyaṃ vayovidham ātmānam apaśyan mahāvratam
tad vyadhatta
tenāntarikṣam āpnot
sa tṛtīyaṃ vayovidham ātmānam apaśyan mahad uktham
tad vyadhatta
tena divam āpnot
ayaṃ vāva loka eṣo 'gniś citaḥ antarikṣam mahāvrataṃ dyaur mahad uktham
tasmād etāni sarvāṇi sahopeyād agnim mahāvratam mahad uktham
saha hīme lokā asṛjyanta
tad yad agniḥ prathamaś cīyate 'yaṃ hy eṣāṃ lokānāṃ prathamo 'sṛjyatety adhidevatam
athādhyātmam
mana evāgniḥ
prāṇo mahāvratam
vāṅ mahad uktham
tasmād etāni sarvāṇi sahopeyāt
saha hi manaḥ prāṇo vāk
tad yad agniḥ prathamaś cīyate mano hi prathamam prāṇānām
ātmaivāgniḥ
prāṇo mahāvratam
vāṅ mahad uktham
tasmād etāni sarvāṇi sahopeyāt
saha hy ātmā prāṇo vāk
tad yad agniḥ prathamaś cīyata ātmā hi prathamaḥ sambhavataḥ sambhavati
śira evāgniḥ
prāṇo mahāvratam
ātmā mahad uktham
tasmād etāni sarvāṇi sahopeyāt
saha hi śiraḥ prāṇa ātmā
tad yad agniḥ prathamaś cīyate śiro hi prathamaṃ jāyamānasya jāyate
tasmād yatraitāni sarvāṇi saha kriyante mahad evoktham ātamāṃ khyāyate
ātmā hi mahad uktham
tad āhur yad etāni sarvāṇi saha durupāpāni kaiteṣām upāptir iti
jyotiṣṭoma evāgniṣṭome
jyotiṣṭomenaivāgniṣṭomena yajeta
tasya vā etasya jyotiṣṭomasyāgniṣṭomasya trivṛdbahiṣpavamānam
tad vratasya śiraḥ
pañcadaśasaptadaśā uttarau pavamānau
tau pakṣau
pañcadaśaṃ hotur ājyaṃ saptadaśam pṛṣṭham ekaviṃśaṃ yajñāyajñiyam
tat puccham
tayor vā etayoḥ pañcadaśasaptadaśayor dvātriṃśat stotriyāḥ
tato yāḥ pañcaviṃśatiḥ sa pañcaviṃśa ātmā
atha yāḥ saptātiyanti tāḥ parimādaḥ
paśavo haitāḥ
paśavaḥ parimādaḥ
etāvad vai mahāvratam
tad etad atraiva mahāvratam āpnoti
atha hotā sapta chandāṃsi śaṃsati caturuttarāṇy ekarcāni virāḍaṣṭamāni
teṣāṃ tisraś cāśītayo 'kṣarāṇi pañcacatvāriṃśac ca
tato yā aśītayaḥ saivāśītīnām āptiḥ
aśītibhir hi mahad uktham ākhyāyate
atha yāni pañcacatvāriṃśat tato yāni pañcaviṃśatiḥ sa pañcaviṃśa ātmā
yatra vā ātmā tad eva śiras tat pakṣapucchāni
atha yāni viṃśatis tad āvapanam
etāvad vai mahad uktham
tad etad atraiva mahad uktham āpnoti
tāni vā etāni sarvāṇi jyotiṣṭoma evāgniṣṭoma āpyante
tasmād u jyotiṣṭomenaivāgniṣṭomena yajeta
prajāpatiḥ prajā asṛjata
sa ūrdhvebhya eva prāṇebhyo devān asṛjata ye 'vāñcaḥ prāṇās tebhyo martyāḥ prajāḥ
athordhvam eva mṛtyum prajābhyo 'ttāram asṛjata
tasya ha prajāpateḥ ardham eva martyam āsīd ardham amṛtam
tad yad asya martyam āsīt tena mṛtyor abibhet
sa bibhyad imām prāviśad dvayam bhūtvā mṛc cāpaś ca
sa mṛtyur devān abravīt kva nu so 'bhūd yo no 'sṛṣṭeti
tvad bibhyad imām prāvikṣad iti
so 'bravīt taṃ vā anvicchāma taṃ saṃbharāma na vā ahaṃ taṃ hiṃsiṣyāmīti
taṃ devā asyā adhi samabharan
yad asyāpsv āsīt tā apaḥ samabharan atha yad asyāṃ tām mṛdaṃ
tad ubhayaṃ saṃbhṛtya mṛdaṃ cāpaś ceṣṭakām akurvan
tasmād etad ubhayam iṣṭakā bhavati mṛc cāpaś ca
tad etā vā asya tāḥ pañca martyās tanva āsaṃl loma tvaṅ māṃsam asthi majjā
athaitā amṛtā mano vāk prāṇaś cakṣuḥ śrotram
sa yaḥ sa prajāpatiḥ ayam eva sa yo 'yam agniścīyate
atha yā asya tāḥ pañca martyās tanva āsann etās tāḥ purīṣacitayaḥ
atha yā amṛtā etās tā iṣṭakācitayaḥ
te devā abruvan amṛtam imaṃ karavāmeti
tasyaitābhyām amṛtābhyāṃ tanūbhyām etāṃ martyāṃ tanūṃ parigṛhyāmṛtām akurvann iṣṭakācitibhyām purīṣacitiṃ tathā dvitīyāṃ tathā tṛtīyāṃ tathā caturthīm
atha pañcamīṃ citim upadhāya purīṣaṃ nivapati
tatra vikarṇīṃ ca svayamātṛṇṇāṃ copadadhāti
hiraṇyaśakalaiḥ prokṣati
agnim abhyādadhāti
sā saptamī citiḥ
tad amṛtam
evam asyaitābhyām amṛtābhyāṃ tanūbhyām etām martyāṃ tanūṃ parigṛhyāmṛtām akurvann iṣṭakācitibhyām purīṣacitim
tato vai prajāpatir amṛto 'bhavat
tathaivaitad yajamāna etam amṛtam ātmānaṃ kṛtvā so 'mṛto bhavati
te vai devās taṃ nāviduḥ yady enaṃ sarvaṃ vākurvan na vā sarvaṃ yady ati vārecayan na vābhyāpayan
ta etām ṛcam apaśyan
dhāmachad agnir indro brahmā devo bṛhaspatiḥ
sacetaso viśve devā yajñam prāvantu naḥ śubha iti
tasyā asty evāgneyam asty aindram asti vaiśvadevam
tad yad asyā āgneyaṃ yad evaitasyāgner āgneyaṃ tad asya tena samaskurvan yad aindraṃ tad aindreṇa yad vaiśvadevaṃ tad vaiśvadevena
tam atraiva sarvaṃ kṛtsnaṃ samaskurvan
tad yad etayopatiṣṭhate yad evāsyātra vidvān vāvidvān vāti vā recayati na vābhyāpayati tad evāsyaitayā sarvam āpnoti yad asya kiṃ cānāptam
anuṣṭub dhāmachad bhavati
vāg vā anuṣṭup
vāg dhāmachat
vācaivāsya tad āpnoti yad asya kiṃ cānāptam
purīṣavatīṃ citiṃ kṛtvopatiṣṭhetety u haika āhus tatra hi sā sarvā kṛtsnā bhavatīti
tad u vā āhuḥ yaviṣṭhavatyaivopatiṣṭheta
etaddhāsya priyaṃ dhāma yad yaviṣṭha iti
tad yad asya priyaṃ dhāma tenāsya tad āpnoti yad asya kiṃ cānāptam āgneyyā
agnikarma hi gāyatryā
gāyatro 'gniḥ
yāvān agnir yāvaty asya mātrā tāvataivāsya tad āpnoti yad asya kiṃ cānāptam aniruktayā
sarvaṃ vā aniruktam
sarveṇaivāsya tad āpnoti yad asya kiṃ cānāptam
tvaṃ yaviṣṭha dāśuṣa iti tasyokto bandhuḥ
purīṣavatīṃ citiṃ kṛtvopatiṣṭheta
tatra hi sā sarvā kṛtsnā bhavati
ubhayaṃ haitad agre prajāpatir āsa martyaṃ caivāmṛtaṃ ca
tasya prāṇā evāmṛtā āsuḥ śarīram martyam
sa etena karmaṇaitayāvṛtaikadhājaram amṛtam ātmānam akuruta
tathaivaitad yajamāna ubhayam eva bhavati martyaṃ caivāmṛtaṃ ca
tasya prāṇā evāmṛtā bhavanti śarīram martyam
sa etena karmaṇaitayāvṛtaikadhājaram amṛtam ātmānaṃ kurute
sa prathamāṃ citiṃ cinoti
sā hāsyaiṣā prāṇa eva
tad vai tad amṛtam
amṛtaṃ hi prāṇaḥ
saiṣāmṛtacitiḥ
atha purīṣaṃ nivapati
taddhāsyaitan majjaiva
tad vai tan martyam
martyo hi majjā
tad etasminn amṛte pratiṣṭhāpayati
tenāsyaitad amṛtam bhavati
dvitīyāṃ citiṃ cinoti
sā hāsyaiṣāpāna eva
tad vai tad amṛtam
amṛtaṃ hy apānaḥ
saiṣāmṛtacitiḥ
tad etan martyam ubhayato 'mṛtena parigṛhṇāti
tenāsyaitad amṛtam bhavati
atha purīṣaṃ nivapati
taddhāsyaitad asthy eva
tad vai tan martyam
martyaṃ hy asthi
tad etasminn amṛte pratiṣṭhāpayati
tenāsyaitad amṛtam bhavati
tṛtīyāṃ citiṃ cinoti
sā hāsyaiṣā vyāna eva
tad vai tad amṛtam
amṛtaṃ hi vyānaḥ
saiṣāmṛtacitiḥ
tad etan martyam ubhayato 'mṛtena parigṛhṇāti
tenāsyaitad amṛtam bhavati
atha purīṣaṃ nivapati
taddhāsyaitat snāvaiva
tad vai tan martyam
martyaṃ hi snāva
tad etasminn amṛte pratiṣṭhāpayati
tenāsyaitad amṛtam bhavati
caturthīṃ citiṃ cinoti
sā hāsyaiṣodāna eva
tad vai tad amṛtam
amṛtam hy udānaḥ
saiṣāmṛtacitiḥ
tad etan martyam ubhayato 'mṛtena parigṛhṇāti
tenāsyaitad amṛtam bhavati
atha purīṣaṃ nivapati
taddhāsyaitan māṃsam eva
tad vai tan martyam
martyaṃ hi māṃsam
tad etasminn amṛte pratiṣṭhāpayati
tenāsyaitad amṛtam bhavati
pañcamīṃ citiṃ cinoti
sā hāsyaiṣā samāna eva
tad vai tad amṛtam
amṛtaṃ hi samānaḥ
saiṣāmṛtacitiḥ
tad etan martyam ubhayato 'mṛtena parigṛhṇāti
tenāsyaitad amṛtam bhavati
atha purīṣaṃ nivapati
taddhāsyaitan meda eva
tad vai tan martyam
martyaṃ hi medaḥ
tad etasminn amṛte pratiṣṭhāpayati
tenāsyaitad amṛtam bhavati
ṣaṣṭhīṃ citiṃ cinoti
sā hāsyaiṣā vāg eva
tad vai tad amṛtam
amṛtaṃ hi vāk
saiṣāmṛtacitiḥ
tad etan martyam ubhayato 'mṛtena parigṛhṇāti
tenāsyaitad amṛtam bhavati
atha purīṣaṃ nivapati
taddhāsyaitad asṛg eva tvag eva
tad vai tan martyam
martyaṃ hy asṛṅ martyā tvak
tad etasminn amṛte pratiṣṭhāpayati
tenāsyaitad amṛtam bhavati
tā vā etāḥ ṣaḍ iṣṭakācitayaḥ ṣaṭ purīṣacitayaḥ
tad dvādaśa
dvādaśa māsāḥ saṃvatsaraḥ
saṃvatsaro 'gniḥ
yāvān agnir yāvaty asya mātrā tāvataiva tat prajāpatir ekadhājaram amṛtam ātmānam akuruta
tathaivaitad yajamāna ekadhājaram amṛtam ātmānaṃ kurute
atha vikarṇīṃ ca svayamātṛṇṇāṃ copadhāya hiraṇyaśakalaiḥ prokṣati
agnim abhyādadhāti
rūpam eva tat prajāpatir hiraṇmayam antata ātmano 'kuruta
tad yad antatas tasmād idam antyam ātmano rūpam
tasmād āhur hiraṇmayaḥ prajāpatir iti
tathaivaitad yajamāno rūpam eva hiraṇmayam antata ātmanaḥ kurute
tad yad antatas tasmād idam antyam ātmano rūpam
tasmād ye caitad vidur ye ca na hiraṇmayo 'gnicid amuṣmiṃl loke sambhavatīty evāhuḥ
taddhaitacchāṇḍilyaś ca sāptarathavāhaniś ca ācāryāntevāsinau vyūdāte
rūpam evāsyaitad iti ha smāha śāṇḍilyo lomānīti sāptarathavāhaniḥ
sa hovāca śāṇḍilyaḥ rūpaṃ vāva lomavad rūpam alomakam
rūpam evāsyaitad iti
tad vai tat tathā yathā tacchāṇḍilya uvāca
saṃcite 'gniḥ praṇīyate
praṇītād ūrdhvaṃ samidha āhutaya iti hūyante
prāṇena vai devā annam adanti
agnir u devānām prāṇaḥ
tasmāt prāg devebhyo juhvati
prāṇena hi devā annam adanti
apānena manuṣyā annam adanti
tasmāt pratyaṅ manuṣyeṣv annaṃ dhīyate
apānena hi manuṣyā annam adanti
tad āhuḥ na vayaso 'gnicid aśnīyāt
vayo vā eṣa rūpam bhavati yo 'gniṃ cinute
īśvara ārtim ārtoḥ
tasmān na vayaso 'gnicid aśnīyād iti
tad vai kāmam evaivaṃvid aśnīyāt
agner vā eṣa rūpam bhavati yo 'gniṃ cinute
sarvaṃ vā idam agner annam
sarvam ma idam annam ity evaivaṃvid vidyād iti
tad āhuḥ kiṃ tad agnau kriyate yena yajamānaḥ punarmṛtyum apajayatīti
agnir vā eṣa devatā bhavati yo 'gniṃ cinute
amṛtam u vā agniḥ
śrīr devāḥ
śriyaṃ gacchati
yaśo devāḥ
yaśo ha bhavati ya evaṃ veda
sarve haite yajñā yo 'yam agniś citaḥ
sa yat paśum ālabhate tad agnyādheyam
atha yad ukhāṃ saṃbharati tāny agnyādheyahavīṃṣi
atha yad dīkṣate tad agnihotram
atha yad dīkṣitaḥ samidhāv ādadhāti te agnihotrāhutī
te vai sāyaṃ prātar ādadhāti
sāyaṃ prātar hy agnihotrāhutī juhvati
samānena mantreṇa
samānena hi mantreṇāgnihotrāhutī juhvati
atha yad vanīvāhanaṃ ca bhasmanaś cābhyavaharaṇaṃ tau darśapūrṇamāsau
atha yad gārhapatyaṃ cinoti tāni cāturmāsyāni
atha yad ūrdhvaṃ gārhapatyād ā sarvauṣadhāt tā iṣṭayaḥ
atha yad ūrdhvaṃ sarvauṣadhāt prācīnaṃ citibhyas te paśubandhāḥ
ya evaiteṣu yajñeṣu viṣṇukramās te viṣṇukramāḥ
yaj japyaṃ tad vātsapram
saumyo 'dhvaraḥ prathamā citiḥ
yat prācīnaṃ savebhyo rājasūyo dvitīyā
vājapeyas tṛtīyā
aśvamedhaś caturthī
agnisavaḥ pañcamī
yaiś citaṃ sāmabhiḥ parigāyati tan mahāvratam
atha yat tatrodgātuḥ purastāj japyaṃ tacchatarudriyam
vasordhārā mahad uktham
atha yad ūrdhvaṃ sāmabhyaḥ prācīnaṃ vasordhārāyai yad eva tatra hotuḥ purastājjapyaṃ tat tat
atha yad ūrdhvaṃ vasordhārāyai te gṛhamedhāḥ
etāvanto vai sarve yajñāḥ
tān agnināpnoti
athāto yajñavīryāṇām eva
sāyaṃ prātar ha vā amuṣmiṃl loke 'gnihotrahud aśnāti
tāvatī ha tasmin yajña ūrk
ardhamāse 'rdhamāse darśapūrṇamāsayājī
caturṣu caturṣu māseṣu cāturmāsyayājī
ṣaṭsu ṣaṭsu paśubandhayājī
saṃvatsare saṃvatsare somayājī
śate śate saṃvatsareṣv agnicit kāmam aśnāti kāmaṃ na
taddhaitad yāvacchataṃ saṃvatsarās tāvad amṛtam anantam aparyantam
sa so haitad evaṃ vedaivaṃ haivāsyaitad amṛtam anantam aparyantaṃ bhavati
tasya yad apīṣīkayevopahanyāt tad evāsyāmṛtam anantam aparyantaṃ bhavati
prajāpatiḥ svargaṃ lokam ajigāṃsat
sarve vai paśavaḥ prajāpatiḥ puruṣo 'śvo gaur avir ajaḥ
sa etai rūpair nāśaknot
sa etaṃ vayovidham ātmānam apaśyad agniṃ
taṃ vyadhatta
so 'nupasamuhyānupādhāyodapipatiṣat
sa nāśaknot
sa upasamuhyopadhāyodapatat
tasmād apy etarhi vayāṃsi yadaiva pakṣā upasamūhante yadā patrāṇi visṛjante 'thotpatituṃ śaknuvanti
taṃ vā aṅgulibhir mimīte
puruṣo vai yajñaḥ
tenedaṃ sarvam mitam
tasyaiṣāvamā mātrā yad aṅgulayaḥ
tad yāsyāvamā mātrā tām asya tad āpnoti tayainaṃ tan mimīte
caturviṃśatyāṅgulibhir mimīte
caturviṃśatyakṣarā vai gāyatrī
gāyatro 'gniḥ
yāvān agnir yāvaty asya mātrā tāvataivainaṃ tan mimīte
sa caturaṅgulam evobhayato 'ntarata upasamūhati caturaṅgulam ubhayato bāhyato vyudūhati
tad yāvad evopasamūhati tāvad vyudūhati
tan nāhaivātirecayati no kanīyaḥ karoti
tathā pucchasya tathottarasya pakṣasya
atha nirṇāmau pakṣayoḥ karoti
nirṇāmau hi vayasaḥ pakṣayor bhavataḥ
vitṛtīye
vitṛtīye hi vayasaḥ pakṣayor nirṇāmau bhavataḥ
antare vitṛtīye
antare hi vitṛtīye vayasaḥ pakṣayor nirṇāmau bhavataḥ
sa caturaṅgulam eva purastād udūhati caturaṅgulaṃ paścād upasamūhati
tad yāvad evodūhati tāvad upasamūhati
tan nāhaivātirecayati no kanīyaḥ karoti
sa tasmin nirṇāme ekām iṣṭakām upadadhāti
tad yeyaṃ vayasaḥ patato nirṇāmād ekā nāḍy upaśete tāṃ tat karoti
atho idam
atha vakrau karoti
vakrau hi vayasaḥ pakṣau bhavataḥ
sa caturaṅgulam eva paścād udūhati caturaṅgulam purastād upasamūhati
tad yāvad evodūhati tāvad upasamūhati
tan nāhaivātirecayati no kanīyaḥ karoti
atha rūpam uttamaṃ karoti
atraiṣa sarvo 'gniḥ saṃskṛtaḥ
tasmin devā etad rūpam uttamam adadhuḥ
tathaivāsminn ayam etad rūpam uttamaṃ dadhāti
sa sahasram ṛjvālikhitā iṣṭakāḥ karoti
sahasram ity ālikhitāḥ
sahasram ity ālikhitāḥ
atha pañcamīṃ citim upadhāya tredhāgniṃ vimimīte
sa madhyame vitṛtīye sahasram ṛjvālikhitā iṣṭakā upadadhāti
tad yānīmāni vayasaḥ pratyañci śīrṣṇa ā pucchād ṛjūni lomāni tāni tat karoti
atha sahasram ity ālikhitā dakṣiṇata upadadhāti
tad yānīmāni vayaso dakṣiṇato vakrāṇi lomāni tāni tat karoti
atha sahasram ity ālikhitā uttarata upadadhāti
tad yānīmāni vayasa uttarato vakrāṇi lomāni tāni tat karoti
sahasreṇa
sarvaṃ vai sahasram
sarveṇaivāsminn etad rūpam uttamaṃ dadhāti
tribhiḥ sahasraiḥ
trivṛd agniḥ
yāvān agnir yāvaty asya mātrā tāvataivāsminn etad rūpam uttamaṃ dadhāti
yān vai tānt sapta puruṣān ekam puruṣam akurvant sa prajāpatir abhavat
sa prajā asṛjata
sa prajāḥ sṛṣṭvordhva udakrāmat
sa etaṃ lokam agacchad yatraiṣa etat tapati
no ha tarhy anya etasmād atra yajñiya āsa
taṃ devā yajñenaiva yaṣṭum adhriyanta
tasmād etad ṛṣiṇābhyanūktaṃ yajñena yajñam ayajanta devā iti
yajñena hi taṃ yajñam ayajanta devāḥ
tāni dharmāṇi prathamāny āsann iti
te hi dharmāḥ prathame 'kriyanta
te ha nākam mahimānaḥ sacanteti
svargo vai loko nākaḥ
devā mahimānaḥ
te devāḥ svargaṃ lokaṃ sacanta ye taṃ yajñam ayajann ity etat
yatra pūrve sādhyāḥ santi devā iti
prāṇā vai sādhyā devāḥ
ta etam agra evam asādhayann etad eva bubhūṣantaḥ
ta u evāpy etarhi sādhayanti
paścedam anyad abhavad yajatram amartyasya bhuvanasya bhūneti
paścāhaivedam anyad yajñiyam āsa yat kiṃ cāmṛtam
suparṇo aṅga savitur garutmān pūrvo jātaḥ sa u asyānu dharmeti
prajāpatir vai suparṇo garutmān
eṣa savitā
etasya prajāpatir anu dharmam ity etat
sa vai saptapuruṣo bhavati
saptapuruṣo hy ayam puruṣo yac catvāra ātmā trayaḥ pakṣapucchāni
catvāro hi tasya puruṣasyātmā trayaḥ pakṣapucchāni
taṃ vā udbāhunā puruṣeṇa mimīte
puruṣo vai yajñaḥ
tenedaṃ sarvam mitam
tasyaiṣā paramā mātrā yad udbāhuḥ
tad yāsya paramā mātrā tām asya tad āpnoti tayainaṃ tan mimīte
tatropa yat prapadenābhyucchrito bhavati tat pariśridbhir āpnoti
tasmād u bāhyenaiva lekhām pariśridbhyaḥ khanet
atha pakṣayor aratnī upādadhāti
pakṣayos tad vīryaṃ dadhāti
bāhū vai pakṣau
bāhubhyām u vā annam adyate
annāyaiva tam avakāśaṃ karoti
tad yat pakṣayor aratnī upādadhāty aratnimātrāddhy annam adyate
atha pucche vitastim upādadhāti
pratiṣṭhāyāṃ tad vīryaṃ dadhāti
pratiṣṭhā vai pucchaṃ hasto vitastiḥ
hastena vā annam adyate
annāyaiva tam avakāśaṃ karoti
tad yat pucche vitastim upādadhāty anna evainaṃ tat pratiṣṭhāpayati
tad yat tatra kanīya upādadhāty anne hy evainaṃ tat pratiṣṭhāpayati
atho etāvad vā idam mitam bhavaty etāvad idam
tad yad evam mimīta etasyaivāptyai
yā vā iyaṃ vediḥ saptavidhasya eṣā veder mātrā
sa devayajanam adhyavasāya pūrvayā dvārā patnīśālam prapadya gārhapatyāyoddhatyāvokṣati
gārhapatyasyoddhatāt sapta prācaḥ prakramān prakrāmati
tataḥ prāñcaṃ vyāmaṃ vimimīte
tasya madhya āhavanīyāyoddhatyāvokṣati
pūrvārdhād vyāmasya trīn prācaḥ prakramān prakrāmati
sa vedyantaḥ
te vā ete vyāmaikādaśāḥ prakramā antarā vedyantaṃ ca gārhapatyaṃ ca
ekādaśākṣarā triṣṭup
vajras triṣṭup
vīryaṃ triṣṭup
vajreṇaivaitad vīryeṇa yajamānaḥ purastād yajñamukhād rakṣāṃsi nāṣṭrā apahanti
saiṣā veder yoniḥ
etasyai vai yoner devā vedim prājanayan
atha ya eṣa vyāmaḥ sā gārhapatyasya yoniḥ
etasyai vai yoner devā gārhapatyam prājanayan gārhapatyād āhavanīyam
sa vedyantāt ṣaṭtriṃśatprakramām prācīṃ vediṃ vimimīte triṃśatam paścāt tiraścīṃ caturviṃśatim purastāt
tan navatiḥ
saiṣā navatiprakramā vediḥ
tasyāṃ saptavidham agniṃ vidadhāti
tad āhuḥ katham eṣa saptavidha etayā vedyā sampadyata iti
daśa vā ime puruṣe prāṇāś catvāry aṅgāny ātmā pañcadaśaḥ
evaṃ dvitīya evaṃ tṛtīye
ṣaṭsu puruṣeṣu navatiḥ
athaikaḥ puruṣo 'tyeti
pāṅkto vai puruṣo loma tvaṅ māṃsam asthi majjā
pāṅkto iyaṃ vediś catasro diśa ātmā pañcamī
evam eṣa saptavidha etayā vedyā sampadyate
taddhaike uttarā vidhā vidhāsyanta etāṃś ca prakramān etaṃ ca vyāmam anuvardhayanti yonim anuvardhayāma iti
na tathā kuryāt
na vai jātaṃ garbhaṃ yonir anuvardhate
yāvad vāva yonāv antar garbho bhavati tāvad eva yonir vardhate
etāvaty u vā atra garbhasya vṛddhiḥ
te ye ha tathā kurvanti etaṃ ha te pitaram prajāpatiṃ sampadaś cyāvayanti
ta iṣṭvā pāpīyāṃso bhavanti
pitaraṃ hi prajāpatiṃ sampadaś cyāvayanti
sā yāvaty eṣā saptavidhasya vedis tāvatīṃ caturdaśakṛtva ekaśatavidhasya vediṃ vimimīte
atha ṣaṭtriṃśatprakramāṃ rajjum mimīte
tāṃ saptadhā samasyati
tasyai trīn bhāgān prāca upadadhāti niḥsṛjati caturaḥ
atha triṃśatprakramām mimīte
tāṃ saptadhā samasyati
tasyai trīn bhāgān paścād upadadhāti niḥsṛjati caturaḥ
atha caturviṃśatiprakramām mimīte
tāṃ saptadhā samasyati
tasyai trīn bhāgān purastād upadadhāti niḥsṛjati caturaḥ
iti nu vedivimānam
athāgner vidhāḥ
aṣṭāviṃśatiḥ prāñcaḥ puruṣā aṣṭāviṃśatis tiryañcaḥ
sa ātmā
caturdaśa puruṣā dakṣiṇaḥ pakṣaś caturdaśottaraś caturdaśa puccham
caturdaśāratnīn dakṣiṇe pakṣa upadadhāti caturdaśottare caturdaśa vitastīḥ pucche
iti nv aṣṭānavateḥ puruṣāṇām mātrā sādhimānānām
atha tripuruṣāṃ rajjum mimīte
tāṃ saptadhā samasyati
tasyai caturo bhāgān ātmann upadadhāti trīn pakṣapuccheṣu
athāratnimātrīm mimīte
tāṃ saptadhā samasyati
tasyai trīn bhāgān dakṣiṇe pakṣa upadadhāti trīn evottare niḥsṛjati caturaḥ
atha vitastimātrīm mimīte
tāṃ saptadhā samasyati
tasyai trīn bhāgān puccha upadadhāti niḥsṛjati caturaḥ
evam eṣa ekaśatavidha etayā vedyā sampadyate
tad āhuḥ yat trayodaśa puruṣā atiyanti katham ete sampado na cyavanta iti
yā vā etasya saptamasya puruṣasya sampat saivaiteṣāṃ sarveṣāṃ sampat
atho āhuḥ prajāpatir evātmānaṃ vidhāya tasya yatra yatra nyūnam āsīt tad etaiḥ samāpūrayata teno evāpi sampanna iti
taddhaike ekavidham prathamaṃ vidadhaty athaikottaram āparimitavidhāt
na tathā kuryāt
saptavidho vā agre prajāpatir asṛjyata
sa ātmānaṃ vidadhāna ait
sa ekaśatavidhe 'tiṣṭhata
sa yo 'rvācīnaṃ saptavidhād vidhatta etaṃ ha sa pitaram prajāpatiṃ vicchinatti
sa iṣṭvā pāpīyān bhavati yathā śreyāṃsaṃ hiṃsitvā
atha sa ekaśatavidham atividhatte
asmāt sa sarvasmād bahirdhā niṣpadyate
sarvam u hīdam prajāpatiḥ
tasmād u saptavidham eva prathamaṃ vidadhītāthaikottaram aikaśatavidhāt
ekaśatavidhaṃ tu nātividadhīta
nāhaitaṃ pitaraṃ prajāpatiṃ vicchinatti
no asmāt sarvasmād bahirdhā niṣpadyate
saṃvatsaro vai prajāpatiḥ
agnir u sarve kāmāḥ
so 'yaṃ saṃvatsaraḥ prajāpatir akāmayatāgniṃ sarvān kāmān ātmānam abhisaṃcinvīyeti
sa ekaśatadhātmānaṃ vyadhatta
sa ekaśatadhātmānaṃ vidhāyāgniṃ sarvān kāmān ātmānam abhisamacinuta
sa sarve kāmā abhavat
tasmān na kaścana bahirdhā kāmo 'bhavat
tasmād āhuḥ saṃvatsaraḥ sarve kāmā iti
na ha saṃvatsarāt kaścana bahirdhā kāmo 'sti
tathaivaitad yajamānaḥ ekaśatadhātmānaṃ vidhāyāgniṃ sarvān kāmān ātmānam abhisaṃcinute
sa sarve kāmā bhavati
tasmān na kaścana bahirdhā kāmo bhavati
sa yaḥ sa saṃvatsaro 'sau sa ādityaḥ
sa eṣa ekaśatavidhaḥ
tasya raśmayaḥ śataṃ vidhāḥ
eṣa evaikaśatatamo ya eṣa tapaty asmint sarvasmin pratiṣṭhitaḥ
tathaivaitad yajamāna ekaśatadhātmānaṃ vidhāyāsmint sarvasmin pratitiṣṭhati
atha vā ekaśatavidhaḥ saptavidham abhisaṃpadyate
ekaśatadhā vā asāv ādityo vihitaḥ saptasu devalokeṣu pratiṣṭhitaḥ
sapta vai devalokāś catasro diśas traya ime lokāḥ
ete vai sapta devalokāḥ
teṣv eṣa pratiṣṭhitaḥ
tathaivaitad yajamāna ekaśatadhātmānaṃ vidhāya saptasu devalokeṣu pratitiṣṭhati
yad v evaikaśatavidhaḥ saptavidham abhisaṃpadyata ekaśatadhā vā asāv ādityo vihitaḥ saptasv ṛtuṣu saptasu stomeṣu saptasu pṛṣṭheṣu saptasu chandaḥsu saptasu prāṇeṣu saptasu dikṣu pratiṣṭhitaḥ
tathaivaitad yajamāna ekaśatadhātmānaṃ vidhāyaitasmint sarvasmin pratitiṣṭhati
yad v evaikaśatavidhaḥ saptavidham abhisaṃpadyata ekaśatadhā vā asāv ādityo vihitaḥ saptākṣare brahman pratiṣṭhitaḥ
saptākṣaraṃ vai brahmarg ity ekam akṣaraṃ yajur iti dve sāmeti dve
atha yad ato 'nyad brahmaiva tad dvyakṣaraṃ vai brahma
tad etat sarvaṃ saptākṣaram brahma
tasminn eṣa pratiṣṭhitaḥ
tathaivaitad yajamāna ekaśatadhātmānaṃ vidhāya saptākṣare brahman pratitiṣṭhati
tasmād u saptabhiḥ saptabhiḥ pariśrayanti
tasmād ekaśatavidhaḥ saptavidham abhisaṃpadyate 'tha vai saptavidha ekaśatavidham abhisaṃpadyate
saptavidho vā agre prajāpatir asṛjyata
sa etam ekaśatadhātmānaṃ vihitam apaśyat
prāṇabhṛtsu pañcāśad iṣṭakāḥ pañcāśad yajūṃṣi tacchataṃ sādanaṃ ca sūdadohāś caikaśatatame
tat samānaṃ sādayitvā hi sūdadohasādhivadati
sa etenaikaśatavidhenātmanemāṃ jitim ajayad imāṃ vyaṣṭiṃ vyāśnuta
tathaivaitad yajamāna etenaikaśatavidhenātmanemāṃ jitiṃ jayatīmāṃ vyaṣṭiṃ vyaśnute
evam u saptavidha ekaśatavidham abhisaṃpadyate
sa ya evaikaśatavidhaḥ sa saptavidho yaḥ saptavidhaḥ sa ekaśatavidhaḥ
iti nu vidhānām
athātaś cayanasyaiva
antaropasadau cinoti
etad vai devā abibhayur yad vai na imam iha rakṣāṃsi nāṣṭrā na hanyur iti
ta etāḥ puro 'paśyann upasada imān eva lokān
ime vai lokāḥ puraḥ
tāḥ prāpadyanta
tāḥ prapadyābhaye 'nāṣṭra etam ātmānaṃ samaskurvata
tathaivaitad yajamāna etāḥ puraḥ prapadyābhaye 'nāṣṭra etam ātmānaṃ saṃskurute
yad v evāntaropasadau cinoti
etad vai devā abibhayur yad vai na imam iha rakṣāṃsi nāṣṭrā na hanyur iti
ta etān vajrān apaśyann upasadaḥ
vajrā vā upasadaḥ
tān prāpadyanta
tān prapadyābhaye 'nāṣṭra etam ātmānaṃ samaskurvata
tathaivaitad yajamāna etān vajrān prapadyābhaye 'nāṣṭra etam ātmānaṃ saṃskurute
etad u ha yajñe tapaḥ yad upasadaḥ
tapo vā upasadaḥ
tad yat tapasi cīyate tasmāt tāpaścitaḥ
tad vai yāvad evopasadbhiś caranti tāvat pravargyeṇa
saṃvatsaram evopasadbhiś caranti saṃvatsaram pravargyeṇa
ahorātrāṇi vā upasadaḥ
ādityaḥ pravargyaḥ
amuṃ tad ādityam ahorātreṣu pratiṣṭhāpayati
tasmād eṣo 'horātreṣu pratiṣṭhitaḥ
atha yadi caturviṃśatiḥ
caturviṃśatir vā ardhamāsāḥ
ardhamāsā upasadaḥ
ādityaḥ pravargyaḥ
amuṃ tad ādityam ardhamāseṣu pratiṣṭhāpayati
tasmād eṣo 'rdhamāseṣu pratiṣṭhitaḥ
atha yadi dvādaśa
dvādaśa vai māsāḥ
māsā upasadaḥ
ādityaḥ pravargyaḥ
amuṃ tad ādityam māseṣu pratiṣṭhāpayati
tasmād eṣa māseṣu pratiṣṭhitaḥ
atha yadi ṣaṭ
ṣaḍ vā ṛtavaḥ
ṛtava upasadaḥ
ādityaḥ pravargyaḥ
amuṃ tad ādityam ṛtuṣu pratiṣṭhāpayati
tasmād eṣa ṛtuṣu pratiṣṭhitaḥ
atha yadi tisraḥ
trayo vā ime lokāḥ
ime lokā upasadaḥ
ādityaḥ pravargyaḥ
amuṃ tad ādityam eṣu lokeṣu pratiṣṭhāpayati
tasmād eṣa eṣu lokeṣu pratiṣṭhitaḥ
athātaś citipurīṣāṇām eva mīmāṃsā
māsam prathamā citir māsam purīṣam
etāvān vāsantika ṛtau kāmaḥ
tad yāvān vāsantika ṛtau kāmas taṃ tat sarvam ātmānam abhisaṃcinute
māsaṃ dvitīyā māsam purīṣam
etāvān graiṣma ṛtau kāmaḥ
tad yāvān graiṣma ṛtau kāmas taṃ tat sarvam ātmānam abhisaṃcinute
māsaṃ tṛtīyā māsam purīṣam
etāvān vārṣika ṛtau kāmaḥ
tad yāvān vārṣika ṛtau kāmas taṃ tat sarvam ātmānam abhisaṃcinute
māsaṃ caturthī māsam purīṣam
etāvāñchārada ṛtau kāmaḥ
tad yāvāñchārada ṛtau kāmas taṃ tat sarvam ātmānam abhisaṃcinute
atha pañcamyai citeḥ asapatnā virājaś ca prathamāham upadadhāti stomabhāgā ekaikām anvaham
tāḥ sakṛt sādayati sakṛt sūdadohasādhivadati
tūṣṇīm māsaṃ stomabhāgāpurīṣam abhiharanti
etāvān haimantika ṛtau kāmaḥ
tad yāvān haimantika ṛtau kāmas taṃ tat sarvam ātmānam abhisaṃcinute
māsaṃ ṣaṣṭhī māsam purīṣam
etāvāñchaiśira ṛtau kāmaḥ
tad yāvāñchaiśira ṛtau kāmas taṃ tat sarvam ātmānam abhisaṃcinute
etāvān vai dvādaśasu māseṣu kāmaḥ ṣaṭsv ṛtuṣu
tad yāvān dvādaśasu māseṣu kāmaḥ ṣaṭsv ṛtuṣu taṃ tat sarvam ātmānam abhisaṃcinute
atha trīṇy ahāny upātiyanti yad ahaḥ śatarudriyaṃ juhoti yad ahar upavasatho yad ahaḥ prasutaḥ
tad yat teṣv ahaḥsūpasadā caranti tāni tasya māsasyāhorātrāṇi
atha yat pravargyeṇa tad u tasminn ṛtāv ādityam pratiṣṭhāpayati
etāvān vai trayodaśasu māseṣu kāmaḥ saptasv ṛtuṣu
tad yāvāṃs trayodaśasu māseṣu kāmaḥ saptasv ṛtuṣu taṃ tat sarvam ātmānam abhisaṃcinute
sa saṃvatsaram prasutaḥ syāt
sarvaṃ vai saṃvatsaraḥ
sarvam ekaśatavidhaḥ
sarveṇaiva tat sarvam āpnoti
yadi saṃvatsaraṃ na śaknuyād viśvajitā sarvapṛṣṭhenātirātreṇa yajeta
tasmint sarvavedasaṃ dadyāt
sarvaṃ vai viśvajit sarvapṛṣṭho 'tirātraḥ
sarvaṃ sarvavedasam
sarvam ekaśatavidhaḥ
sarveṇaiva tat sarvam āpnoti
saṃvatsaro vai prajāpatir ekaśatavidhaḥ
tasyāhorātrāṇy ardhamāsā māsā ṛtavaḥ
ṣaṣṭir māsasyāhorātrāṇi
māsi vai saṃvatsarasyāhorātrāṇy āpyante
caturviṃśatir ardhamāsāḥ
trayodaśa māsāḥ
traya ṛtavaḥ
tāḥ śataṃ vidhāḥ
saṃvatsara evaikaśatatamī vidhā
sa ṛtubhir eva saptavidhaḥ
ṣaḍ ṛtavaḥ
saṃvatsara eva saptamī vidhā
tasyaitasya saṃvatsarasyaitat tejo ya eṣa tapati
tasya raśmayaḥ śataṃ vidhāḥ
maṇḍalam evaikaśatatamī vidhā
sa digbhir eva saptavidhaḥ
ye prācyāṃ diśi raśmayaḥ saikā vidhā ye dakṣiṇāyāṃ saikā ye pratīcyāṃ saikā ya udīcyāṃ saikā ya ūrdhvāyāṃ saikā ye 'vācyāṃ saikā
maṇḍalam eva saptamī vidhā
tasyaitasya purastāt kāmapro lokaḥ
amṛtaṃ vai kāmapram
amṛtam evāsya tat parastāt
tad yat tad amṛtam etat tad yad etad arcir dīpyate
tad etad vasucitraṃ rādhaḥ
tad eṣa savitā vibhaktābhyaḥ prajābhyo vibhajaty apy oṣadhibhyo 'pi vanaspatibhyaḥ
bhūya iva ha tv ekābhyaḥ prayacchati kanīya ivaikābhyaḥ
tad yābhyo bhūyaḥ prayacchati tā jyoktamāṃ jīvanti yābhyaḥ kanīyaḥ kanīyas tāḥ
tad etad ṛcābhyuktaṃ vibhaktāraṃ havāmahe vasoś citrasya rādhasaḥ savitāraṃ nṛcakṣasam iti
tad etat sarvam āyur dīrgham
anantaṃ hi tat
yad idam āhur dīrghaṃ ta āyur astu sarvam āyur ihīty eṣa te loka etat te 'stv iti haivaitat
paśyantī vāg vadati
tad etad ekaśatavidhena vaivāptavyaṃ śatāyutayā vā
ya evaikaśatavidhaṃ vidhatte yo vā śataṃ varṣāṇi jīvati sa haivaitad amṛtam āpnoti
tasmād ye caitad vidur ye ca na lokyā śatāyutety evāhuḥ
tasmād u ha na purāyuṣaḥ svakāmī preyāt
alokyaṃ ha
eta u vāva lokā yad ahorātrāṇy ardhamāsā māsā ṛtavaḥ saṃvatsaraḥ
tad ye 'rvāgviṃśeṣu varṣeṣu prayanti ahorātreṣu te lokeṣu sajyante
atha ye paroviṃśeṣv arvākcatvāriṃśeṣv ardhamāseṣu te
atha ye paraścatvāriṃśeṣv arvākṣaṣṭheṣu māseṣu te
atha ye paraḥṣaṣṭeṣv arvāgaśīteṣv ṛtuṣu te
atha ye paro'śīteṣv arvākśateṣu saṃvatsare te
atha ya eva śataṃ varṣāṇi yo vā bhūyāṃsi jīvati sa haivaitad amṛtam āpnoti
bahubhir ha vai yajñaiḥ ekam ahar ekā rātrir mitā
sa ya evaikaśatavidhaṃ vidhatte yo vā śataṃ varṣāṇi jīvati sa haivainad addhātamām āpnoti
eṣa vā ekaśatavidhaṃ vidhatte ya enaṃ saṃvatsaraṃ bibharti
tasmād enaṃ saṃvatsarabhṛtam eva cinvītety adhidevatam
athādhiyajñam
yān amūn ekaśatam udbāhūn puruṣān mimīte sa vidhaikaśatavidhaḥ
sa citibhir eva saptavidhaḥ
ṣaḍṛtavyavatyaś citayaḥ
agnir eva saptamī vidhā
sa u vā iṣṭakaikaśatavidhaḥ
yāḥ pañcāśat prathamā iṣṭakā yāś cottamās tāḥ śataṃ vidhā
atha yā etad antareṇeṣṭakā upadhīyante saivaikaśatatamī vidhā
sa u eva yajustejāḥ yajurekaśatavidhaḥ
yāni pañcāśat prathamāni yajūṃṣi yāni cottamāni tāḥ śataṃ vidhāḥ
atha yāny etad antareṇa yajūṃṣi kriyante saivaikaśatatamī vidhā
evam u saptavidha ekaśatavidho bhavati
sa yaḥ śatāyutāyāṃ kāmo ya ekaśatavidhe saptavidhena haiva tam evaṃvid āpnoti
evaṃ vāva sarve yajñāḥ ekaśatavidhā āgnihotrād ṛgbhir yajurbhiḥ padair akṣaraiḥ karmabhiḥ sāmabhiḥ
sa yaḥ śatāyutāyāṃ kāmo ya ekaśatavidhe yaḥ saptavidhe yajñena yajñena haiva tam evaṃvid āpnotīty u evādhiyajñam
athādhyātmam
pañcemāś caturvidhā aṅgulayo dve kalkuṣī dor aṃsaphalakaṃ cākṣaś ca
tat pañcaviṃśatiḥ
evam imānītarāṇy aṅgāni
tāḥ śataṃ vidhāḥ
ātmaivaikaśatatamī vidhā
uktaṃ saptavidhatāyai
sa u eva prāṇatejāḥ prāṇaikaśatavidho 'nvaṅgam
aṅge 'ṅge hi prāṇaḥ
sa yaḥ śatāyutāyāṃ kāmo ya ekaśatavidhe yaḥ saptavidhe yaḥ sarveṣu yajñeṣu vidyāyā haiva tam evaṃvid āpnoti
sarvair hi yajñair ātmānaṃ sampannaṃ vide
trīṇi vā imāni pañcavidhāni saṃvatsaro 'gniḥ puruṣaḥ
teṣām pañca vidhā annam pānaṃ śrīr jyotir amṛtam
yad eva saṃvatsare 'nnaṃ tad annam
yā āpas tat pānam
rātrir eva śrīḥ
śriyāṃ haitad rātryāṃ sarvāṇi bhūtāni saṃvasanti
ahar jyotiḥ
ādityo 'mṛtam
ity adhidevatam
athādhiyajñam
yad evāgnāv annam upadhīyate tad annam
yā āpas tat pānam
pariśrita eva śrīḥ
taddhi rātrīṇāṃ rūpam
yajuṣmatyo jyotiḥ
taddhy ahnāṃ rūpam
agnir amṛtam
taddhy ādityasya rūpam
ity u evādhiyajñam
athādhyātmam
yad eva puruṣe 'nnaṃ tad annam
yā āpas tat pānam
asthīny eva śrīḥ
taddhi pariśritāṃ rūpam
majjāno jyotiḥ
taddhi yajuṣmatīnāṃ rūpam
prāṇo 'mṛtam
taddhy agne rūpam
prāṇo 'gniḥ
prāṇo 'mṛtam
ity u vā āhuḥ
annād vā aśanāyā nivartate pānāt pipāsā śriyai pāpmā jyotiṣas tamo 'mṛtān mṛtyuḥ
ni ha vā asmād etāni sarvāṇi vartante 'pa punarmṛtyuṃ jayati sarvam āyur eti ya evaṃ veda
tad etad amṛtam ity evāmutropāsītāyur itīha
prāṇa iti haika upāsate prāṇo 'gniḥ prāṇo 'mṛtam iti vadantaḥ
na tathā vidyāt
adhruvaṃ vai tad yat prāṇaḥ
taṃ te viṣyāmy āyuṣo na madhyād iti hy api yajuṣābhyuktam
tasmād enad amṛtam ity evāmutropāsītāyur itīha
tatho ha sarvam āyur eti
prāṇo gāyatrī
cakṣur uṣṇik
vāg anuṣṭup
mano bṛhatī
śrotram paṅktiḥ
ya evāyaṃ prajananaḥ prāṇa eṣa triṣṭup
atha yo 'yam avāṅ prāṇa eṣa jagatī
tāni vā etāni sapta chandāṃsi caturuttarāṇy agnau kriyante
prāṇo gāyatrīti tad ya eva prāṇasya mahimā yad vīryaṃ tad etat sahasram
prāṇasyaivaitad vīryam
yaddhy asya cinvataḥ prāṇa utkrāmet tata evaiṣo 'gnir na cīyeta
etenaivāsya rūpeṇa sahasram eṣa gāyatrīḥ saṃcito bhavati
cakṣur uṣṇig iti tad ya eva cakṣuṣo mahimā yad vīryaṃ tad etat sahasram
cakṣuṣa evaitad vīryam
yaddhy asya cinvataś cakṣur utkrāmet tata evaiṣo 'gnir na cīyeta
etenaivāsya rūpeṇa sahasram eṣa uṣṇihaḥ saṃcito bhavati
vāg anuṣṭub iti tad ya eva vāco mahimā yad vīryaṃ tad etat sahasram
vāca evaitad vīryam
yaddhy asya cinvato vāg utkrāmet tata evaiṣo 'gnir na cīyeta
etenaivāsya rūpeṇa sahasram eṣo 'nuṣṭubhaḥ saṃcito bhavati
mano bṛhatīti tad ya eva manaso mahimā yad vīryaṃ tad etat sahasram
manasa evaitad vīryam
yaddhy asya cinvato mana utkrāmet tata evaiṣo 'gnir na cīyeta
etenaivāsya rūpeṇa sahasram eṣa bṛhatīḥ saṃcito bhavati
śrotram paṅktir iti tad ya eva śrotrasya mahimā yad vīryaṃ tad etat sahasram
śrotrasyaivaitad vīryam
yaddhy asya cinvataḥ śrotram utkrāmet tata evaiṣo 'gnir na cīyeta
etenaivāsya rūpeṇa sahasram eṣa paṅktīḥ saṃcito bhavati
ya evāyam prajananaḥ prāṇaḥ eṣa triṣṭub iti tad ya evaitasya prāṇasya mahimā yad vīryaṃ tad etat sahasram
etasyaivaitat prāṇasya vīryam
yaddhy asya cinvata eṣa prāṇa ālubhyet tata evaiṣo 'gnir na cīyeta
etenaivāsya rūpeṇa sahasram eṣa triṣṭubhaḥ saṃcito bhavati
atha yo 'yam avāṅ prāṇaḥ eṣa jagatīti tad ya evaitasya prāṇasya mahimā yad vīryaṃ tad etat sahasram
etasyaivaitat prāṇasya vīryam
yaddhy asya cinvata eṣa prāṇa ālubhyet tata evaiṣo 'gnir na cīyeta
etenaivāsya rūpeṇa sahasram eṣa jagatīḥ saṃcito bhavati
tāni vā etāni sapta chandāṃsi caturuttarāṇy anyonyasmin pratiṣṭhitāni sapteme puruṣe prāṇā anyonyasmin pratiṣṭhitāḥ
tad yāvantam evaṃvicchandasāṃ gaṇam anvāha chandasaś chandaso haivāsya so 'nūkto bhavati stuto vā śasto vopahito vā
tad āhuḥ kiṃ chandaḥ kā devatāgneḥ śira iti
gāyatrī chando 'gnir devatā śiraḥ
kiṃ chandaḥ kā devatā grīvā iti
uṣṇik chandaḥ savitā devatā grīvāḥ
kiṃ chandaḥ kā devatānūkam iti
bṛhatī chando bṛhaspatir devatānūkam
kiṃ chandaḥ kā devatā pakṣāv iti
bṛhadrathantare chando dyāvāpṛthivī devate pakṣau
kiṃ chandaḥ kā devatā madhyam iti
triṣṭup chanda indro devatā madhyam
kiṃ chandaḥ kā devatā śroṇī iti
jagatī chanda ādityo devatā śroṇī
kiṃ chandaḥ kā devatā yasmād idam prāṇād retaḥ sicyata iti
atichandāś chandaḥ prajāpatir devatā
kiṃ chandaḥ kā devatā yo 'yam avāṅ prāṇa iti
yajñāyajñiyaṃ chando vaiśvānaro devatā
kiṃ chandaḥ kā devatorū iti
anuṣṭup chando viśve devā devatorū
kiṃ chandaḥ kā devatāṣṭhīvantāv iti
paṅktiś chando maruto devatāṣṭhīvantau
kiṃ chandaḥ kā devatā pratiṣṭhe iti
dvipadā chando viṣṇur devatā pratiṣṭhe
kiṃ chandaḥ kā devatā prāṇā iti
vichandāś chando vāyur devatā prāṇāḥ
kiṃ chandaḥ kā devatonātiriktānīti
nyūnākṣarā chanda āpo devatonātiriktāni
saiṣātmavidyaiva
etanmayo haivaitā devatā etam ātmānam abhisaṃbhavati
na hātrānyā lokyatāyā āśīr asti
dhīro ha śātaparṇeyaḥ mahāśālaṃ jābālam upotsasāda
taṃ hovāca kim mā vidvān upodasada iti
agniṃ vedeti
kam agniṃ vettheti
vācam iti
yas tam agniṃ veda kiṃ sa bhavatīti
vāgmī bhavatīti hovāca nainaṃ vāg jahātīti
vetthāgnim iti hovāca kim eva mā vidvān upodasada iti
agniṃ vedeti
kam agniṃ vettheti
cakṣur iti
yas tam agniṃ veda kiṃ sa bhavatīti
cakṣuṣmān bhavatīti hovāca nainaṃ cakṣur jahātīti
vetthāgnim iti hovāca kim eva mā vidvān upodasada iti
agniṃ vedeti
kam agniṃ vettheti
mana iti
yas tam agniṃ veda kiṃ sa bhavatīti
manasvī bhavatīti hovāca nainam mano jahātīti
vetthāgnim iti hovāca kim eva mā vidvān upodasada iti
agniṃ vedeti
kam agniṃ vettheti
śrotram iti
yas tam agniṃ veda kiṃ sa bhavatīti
śrotravān bhavatīti hovāca nainaṃ śrotraṃ jahātīti
vetthāgnim iti hovāca kim eva mā vidvān upodasada iti
agniṃ vedeti
kam agniṃ vettheti
ya etat sarvam agnis taṃ vedeti
tasmin hokta upāvarurohādhīhi bhos tam agnim iti
sa hovāca prāṇo vāva so 'gniḥ
yadā vai puruṣaḥ svapiti prāṇaṃ tarhi vāg apyeti prāṇaṃ cakṣuḥ prāṇam manaḥ prāṇaṃ śrotram
yadā prabudhyate prāṇād evādhi punar jāyante
ity adhyātmam
athādhidevatam
yā vai sā vāg agnir eva sa
yat tac cakṣur asau sa ādityaḥ
yat tan mana eṣa sa candramāḥ
yat tacchrotraṃ diśa eva tat
atha yaḥ sa prāṇo 'yam eva sa vāyur yo 'yaṃ pavate
yadā vā agnir anugacchati vāyuṃ tarhy anūdvāti
tasmād enam udavāsīd ity āhuḥ
vāyuṃ hy anūdvāti
yadādityo 'stam eti vāyuṃ tarhi praviśati vāyuṃ candramāḥ
vāyau diśaḥ pratiṣṭhitāḥ
vāyor evādhi punar jāyante
sa yadaivaṃvid asmāl lokāt praiti vācaivāgnim apyeti cakṣuṣādityam manasā candraṃ śrotreṇa diśaḥ prāṇena vāyuṃ
sa etanmaya eva bhūtvaitāsāṃ devatānāṃ yāṃ yāṃ kāmayate sā bhūtvelayati
śvetaketur hāruṇeyaḥ yakṣyamāṇa āsa
taṃ ha pitovāca kān ṛtvijo 'vṛthā iti
sa hovācāyaṃ nv eva me vaiśvāvasavyo hoteti
taṃ ha papraccha vettha brāhmaṇa vaiśvāvasavya
catvāri mahāntī3 iti
veda bho3 iti hovāca
vettha catvāri mahatām mahāntī3 iti
veda bho3 iti hovāca
vettha catvāri vratāni3 iti
veda bho3 iti hovāca
vettha catvāri vratānāṃ vratānī3 iti
veda bho3 iti hovāca
vettha catvāri kyānī3 iti
veda bho3 iti hovāca
vettha catvāri kyānāṃ kyānī3 iti
veda bho3 iti hovāca
vettha caturo 'rkā3n iti
veda bho3 iti hovāca
vettha caturo 'rkāṇām arkā3n iti
veda bho3 iti hovāca
vetthārkam iti
atha vai no bhavān vakṣyatīti
vetthārkaparṇe iti
atha vai no bhavān vakṣyatīti
vetthārkapuṣpe iti
atha vai no bhavānvakṣyatīti
vetthārkakośyāv iti
atha vai no bhavān vakṣyatīti
vetthārkasamudgāv iti
atha vai no bhavān vakṣyatīti
vetthārkadhānā iti
atha vai no bhavān vakṣyatīti
vetthārkāṣṭhīlām iti
atha vai no bhavān vakṣyatīti
vetthārkamūlam iti
atha vai no bhavān vakṣyatīti
sa ha vai yat tad uvāca vettha catvāri mahānti vettha catvāri mahatāṃ mahāntīty agnir mahāṃs tasya mahato mahad oṣadhayaś ca vanaspatayaś ca
taddhy asyānnam
vāyur mahān
tasya mahato mahad āpaḥ
taddhy asyānnam
ādityo mahān
tasya mahato mahac candramāḥ
taddhy asyānnam
puruṣo mahān
tasya mahato mahat paśavaḥ
taddhy asyānnam
etāny eva catvāri mahānti
etāni catvāri mahatāṃ mahānti
etāny eva catvāri vratāni
etāni catvāri vratānāṃ vratāni
etāny eva catvāri kyāni
etāni catvāri kyānāṃ kyāni
eta eva catvāro 'rkāḥ
ete catvāro 'rkāṇām arkāḥ
atha ha vai yat tad uvāca vetthārkam iti puruṣaṃ haiva tad uvāca
vetthārkaparṇe iti karṇau haiva tad uvāca
vetthārkapuṣpe ity akṣiṇī haiva tad uvāca
vetthārkakośyāv iti nāsike haiva tad uvāca
vetthārkasamudgāv ity oṣṭhau haiva tad uvāca
vetthārkadhānā iti dantān haiva tad uvāca
vetthārkāṣṭhīlām iti jihvāṃ haiva tad uvāca
vetthārkamūlam ity annaṃ haiva tad uvāca
sa eṣo 'gnir arko yat puruṣaḥ
sa yo haitam evam agnim arkam puruṣam upāste 'yam aham agnir arko 'smīti vidyayā haivāsyaiṣa ātmann agnir arkaś cito bhavati
ayaṃ vāva yajur yo 'yam pavate
eṣa hi yann evedaṃ sarvaṃ janayati
etaṃ yantam idam anu prajāyate
tasmād vāyur eva yajuḥ
ayam evākāśo jūḥ
yad idam antarikṣam etaṃ hy ākāśam anu javate
tad etad yajur vāyuś cāntarikṣaṃ ca yac ca jūś ca
tasmād yajuḥ
eṣa eva yad eṣa hy eti
tad etad yajur ṛkṣāmayoḥ pratiṣṭhitam
ṛkṣāme vahataḥ
tasmāt samānair evādhvaryur grahaiḥ karma karoti
anyānyanyāni stutaśastrāṇi bhavanti
yathā pūrvābhyāṃ syanttvāparābhyāṃ dhāvayet tādṛk tat
agnir eva puraḥ
agniṃ hi puraskṛtyemāḥ prajā upāsate
āditya eva caraṇam
yadā hy evaiṣa udety athedaṃ sarvaṃ carati
tad etad yajuḥ sapuraścaraṇam adhidevatam
athādhyātmam
prāṇa eva yajuḥ
prāṇo hi yann evedaṃ sarvaṃ janayati
prāṇaṃ yantam idam anu prajāyate
tasmāt prāṇa eva yajuḥ
ayam evākāśo jūr yo 'yam antarātmann ākāśaḥ
etaṃ hy ākāśam anu javate
tad etad yajuḥ prāṇaś cākāśaś ca yac ca jūś ca
tasmād yajuḥ
prāṇa eva yat
prāṇo hy eti
annam eva yajuḥ
annena hi jāyate
annena javate
tad etad yajur anne pratiṣṭhitam
annaṃ vahati
tasmāt samāna eva prāṇe 'nyad anyad annaṃ dhīyate
mana eva puraḥ
mano hi prathamam prāṇānām
cakṣur eva caraṇam
cakṣuṣā hy ayam ātmā carati
tad etad yajuḥ sapuraścaraṇam adhidevataṃ cādhyātmaṃ ca pratiṣṭhitam
sa yo haitad evaṃ yajuḥ sapuraścaraṇam adhidevataṃ cādhyātmaṃ ca pratiṣṭhitaṃ veda
ariṣṭo haivānārtaḥ svasti yajñasyodṛcam aśnute
svānāṃ śreṣṭhaḥ puraetā bhavaty annādo 'dhipatir ya evaṃ veda
ya u haivaṃvidaṃ sveṣu pratipratir bubhūṣati na haivālam bhāryebhyo bhavati
atha ya evaitam anubhavati yo vai tam anu bhāryān bubhūrṣati sa haivālam bhāryebhyo bhavati
tad etaj jyeṣṭham brahma
na hy etasmāt kiṃ cana jyāyo 'sti
jyeṣṭho ha vai śreṣṭhaḥ svānām bhavati ya evaṃ veda
tad etad brahmāpūrvam aparavat
sa yo haitad evam brahmāpūrvam aparavad veda na hāsmāt kaścana śreyānt samāneṣu bhavati
śreyāṃsaḥ śreyāṃso haivāsmād aparapuruṣā jāyante
tasmād yo 'smāj jyāyānt syād diśo 'smāt pūrvā ity upāsīta
tatho hainaṃ na hinasti
tasya vā etasya yajuṣaḥ rasa evopaniṣat
tasmād yāvanmātreṇa yajuṣādhvaryur grahaṃ gṛhṇāti sa ubhe stutaśastre anuvibhavaty ubhe stutaśastre anuvyaśnute
tasmād yāvanmātra ivānnasya rasaḥ sarvam annam avati sarvam annam anuvyeti
tṛptir evāsya gatiḥ
tasmād yadānnasya tṛpyaty atha sa gata iva manyate
ānanda evāsya vijñānam ātmā
ānandātmāno haiva sarve devāḥ
sā haiṣaiva devānām addhāvidyā
sa ha sa na manuṣyo ya evaṃvit
devānāṃ haiva sa ekaḥ
etaddha sma vai tad vidvān priyavrato rauhiṇāyana āha vāyuṃ vāntam ānandas ta ātmeto vā vāhīto veti
sa ha sma tathaiva vāti
tasmād yāṃ deveṣv āśiṣam icched etenaivopatiṣṭhetānando va ātmāsau me kāmaḥ sa me samṛdhyatām iti
saṃ haivāsmai sa kāma ṛdhyate yatkāmo bhavati
etāṃ ha vai tṛptim etāṃ gatim etam ānandam etam ātmānam abhisaṃbhavati ya evaṃ veda
tad etad yajur upāṃśv aniruktam
prāṇo vai yajuḥ
upāṃśvāyatano vai prāṇaḥ
tad ya enaṃ nirbruvantam brūyād aniruktāṃ devatāṃ niravocat prāṇa enaṃ hāsyatīti tathā haiva syāt
tasya ha yo niruktam āvirbhāvaṃ veda āvirbhavati kīrtyā yaśasā
upāṃśu yajuṣādhvaryur grahaṃ gṛhṇāti
gṛhītaḥ sanna āvirbhavati
upāṃśu yajuṣāgniṃ cinoti
citaḥ saṃcita āvirbhavati
upāṃśu yajuṣā havir nirvapati
śṛtaṃ niṣṭhitam āvirbhavati
evaṃ yat kiṃ copāṃśu karoti kṛtaṃ niṣṭhitam āvirbhavati
tasya ha ya etam evaṃ niruktam āvirbhāvaṃ vedāvirbhavati kīrtyā yaśasā brahmavarcasena
kṣipra u haivāvidaṃ gacchati
sa ha yajur eva bhavati
yajuṣainam ācakṣate
prajāpatiṃ visrastam yatra devāḥ samaskurvaṃs tam ukhāyāṃ yonau reto bhūtam asiñcan
yonir vā ukhā
tasmā etat saṃvatsare 'nnaṃ samaskurvan yo 'yam agniś citaḥ
tad ātmanā paryadadhuḥ
tad ātmanā parihitam ātmaivābhavat
tasmād annam ātmanā parihitam ātmaiva bhavati
tathaivaitad yajamānaḥ ātmānam ukhāyāṃ yonau reto bhūtaṃ siñcati
yonir vā ukhā
tasmā etat saṃvatsare 'nnaṃ saṃskaroti yo 'yam agniś citaḥ
tad ātmanā paridadhāti
tad ātmanā parihitam ātmaiva bhavati
tasmād annam ātmanā parihitam ātmaiva bhavati
taṃ nidadhāti vauṣaḍ iti
vaug iti vā eṣa ṣaḍ itīdaṃ ṣaṭcitikam annam
kṛtvāsmā apidadhāty ātmasaṃmitam
yad u vā ātmasaṃmitam annaṃ tad avati tan na hinasti
yad bhūyo hinasti tad yat kanīyo na tad avati
sa eṣa evārkaḥ yam etam atrāgnim āharanti
tasyaitad annaṃ kyaṃ yo 'yam agniś citaḥ
tad arkyaṃ yajuṣṭaḥ
eṣa eva mahān
tasyaitad annaṃ vrataṃ
tan mahāvrataṃ sāmataḥ
eṣa u evok
tasyaitad annaṃ tham
tad uktham ṛktaḥ
tad etad ekaṃ sat tredhākhyāyate
athendrāgnī vā asṛjyetām brahma ca kṣatraṃ ca
agnir eva brahmendraḥ kṣatram
tau sṛṣṭau nānaivāstām
tāv abrūtāṃ na vā itthaṃ santau śakṣyāvaḥ prajāḥ prajanayitum
ekaṃ rūpam ubhāv asāveti
tāv ekaṃ rūpam ubhāv abhavatām
tau yau tāv indrāgnī etau tau rukmaś ca puruṣaś ca
rukma evendraḥ puruṣo 'gniḥ
tau hiraṇmayau bhavataḥ
jyotir vai hiraṇyam
jyotir indrāgnī
amṛtaṃ hiraṇyam
amṛtam indrāgnī
tāv etāv indrāgnī eva cinvanti
yaddhi kiṃ caiṣṭakam agnir eva tat
tasmāt tad agninā pacanti
yaddhi kiṃ cāgninā pacanty agnir eva tat
atha yat purīṣaṃ sa indraḥ
tasmāt tad agninā na pacanti
ned agnir evāsan nendra iti
tasmād etāv indrāgnī eva citau
atha yaś cite 'gnir nidhīyate tad ekaṃ rūpam ubhau bhavataḥ
tasmāt tāv etenaiva rūpeṇemāḥ prajāḥ prajanayataḥ
saiṣaikaiveṣṭakāgnir eva
tām eṣa sarvo 'gnir abhisaṃpadyate
saiveṣṭakāsampat
tad etad ekam evākṣaraṃ vaug iti
tad eṣa sarvo 'gnir abhisaṃpadyate
saivākṣarasampat
taddhaitat paśyann ṛṣir abhyanūvāda bhūtam bhaviṣyat prastaumi mahad brahmaikam akṣaram bahu brahmaikam akṣaram iti
etaddhy evākṣaraṃ sarve devāḥ sarvāṇi bhūtāny abhisaṃpadyante
tad etad brahma ca kṣatraṃ ca
agnir eva brahmendraḥ kṣatram
indrāgnī vai viśve devāḥ
viḍ u viśve devāḥ
tad etad brahma kṣatraṃ viṭ
etaddha sma vai tad vidvāñchyāparṇaḥ sāyakāyana āha yad vai ma idaṃ karma samāpsyata mamaiva prajā salvānāṃ rājāno 'bhaviṣyan mama brāhmaṇā mama vaiśyāḥ
yat tu ma etāvat karmaṇaḥ samāpi tena ma ubhayathā salvān prajātirekṣyata iti
sa eṣa eva śrīr eṣa yaśa eṣo 'nnādaḥ
etaddha vai tacchāṇḍilyaḥ vāmakakṣāyaṇāya procyovāca śrīmān yaśasvy annādo bhaviṣyasīti
śrīmān ha vai yaśasvy annādo bhavati ya evaṃ veda
sa eṣo 'gniḥ prajāpatir eva
te devā etam agnim prajāpatiṃ saṃskṛtyāthāsmā etat saṃvatsare 'nnaṃ samaskurvan ya eṣa mahāvratīyo grahaḥ
tam adhvaryur graheṇa gṛhṇāti
yad gṛhṇāti tasmād grahaḥ
tasminn udgātā mahāvratena rasaṃ dadhāti
sarvāṇi haitāni sāmāni yan mahāvratam
tad asmint sarvaiḥ sāmabhī rasaṃ dadhāti
tasmin hotā mahatokthena rasaṃ dadhāti
sarvā haitā ṛco yan mahad uktham
tad asmint sarvābhir ṛgbhī rasaṃ dadhāti
te yadā stuvate yadānuśaṃsati athāsminn etaṃ vaṣaṭkṛte juhoti
vaug iti vā eṣa ṣaḍ itīdaṃ ṣaḍvidham annam
kṛtvāsmā apidadhāty ātmasaṃmitam
yad u vā ātmasaṃmitam annaṃ tad avati tan na hinasti
yad bhūyo hinasti tad yat kanīyo na tad avati
sa eṣa evārkaḥ yo 'yam agniś citaḥ
tasyaitad annaṃ kyam eṣa mahāvratīyo grahaḥ
tad arkyaṃ yajuṣṭaḥ
eṣa eva mahān
tasyaitad annaṃ vratam
tan mahāvrataṃ sāmataḥ
eṣa u evok
tadannaṃ tham
tad uktham ṛktaḥ
tad etad ekaṃ sat tredhākhyāyate
sa eṣa saṃvatsaraḥ prajāpatir agniḥ
tasyārdham eva sāvitrāṇy ardhaṃ vaiśvakarmaṇāni
aṣṭāv evāsya kalāḥ sāvitrāṇy aṣṭau vaiśvakarmaṇāni
atha yad etad antareṇa karma kriyate sa eva saptadaśaḥ prajāpatiḥ
yo vai kalā manuṣyāṇām akṣaraṃ tad devānām
tad vai lometi dve akṣare tvag iti dve asṛg iti dve meda iti dve māṃsam iti dve snāveti dve asthīti dve majjeti dve
tāḥ ṣoḍaśa kalāḥ
atha ya etad antareṇa prāṇaḥ saṃcarati sa eva saptadaśaḥ prajāpatiḥ
tasmā etasmai prāṇāya etāḥ ṣoḍaśa kalā annam abhiharanti
tā yadānabhihartuṃ dhriyante 'thaitā eva jagdhvotkrāmati
tasmād u haitad aśiśiṣatas tṛpram iva bhavati prāṇair adyamānasya
tasmād u haitad upatāpī kṛśa iva bhavati
prāṇair hi jagdho bhavati
tasmā etasmai saptadaśāya prajāpataye etat saptadaśam annaṃ samaskurvan ya eṣa saumyo 'dhvaraḥ
atha yā asya tāḥ ṣoḍaśa kalā ete te ṣoḍaśartvijaḥ
tasmān na saptadaśam ṛtvijaṃ kurvīta ned atirecayānīti
atha ya evātra raso yā āhutayo hūyante tad eva saptadaśam annam
te yadā stuvate yadānuśaṃsati athāsminn etaṃ vaṣaṭkṛte juhoti
vaug iti vā eṣa ṣaḍ itīdaṃ ṣaḍvidham annam
kṛtvāsmā apidadhāty ātmasaṃmitam
yad u vā ātmasaṃmitam annaṃ tad avati tan na hinasti
yad bhūyo hinasti tat
yat kanīyo na tad avati
sa eṣa evārkaḥ yo 'yam agniś citaḥ
tasyaitad annaṃ kyam eṣa saumyo 'dhvaraḥ
tad arkyaṃ yajuṣṭaḥ
eṣa eva mahān
tasyaitad annaṃ vratam
tan mahāvrataṃ sāmataḥ
eṣa u evok
tasyaitad annaṃ tham
tad uktham ṛktaḥ
tad etad ekaṃ sat tredhākhyāyate
sa etenānnena sahordhva udakrāmat
sa yaḥ sa udakrāmad asau sa ādityaḥ
atha yena tenānnena sahodakrāmad eṣa sa candramāḥ
sa eṣa evārko ya eṣa tapati
tasyaitad annaṃ kyam eṣa candramāḥ
tad arkyaṃ yajuṣṭaḥ
eṣa eva mahān
tasyaitad annaṃ vratam
tan mahāvrataṃ sāmataḥ
eṣa u evok
tasyaitad annaṃ tham
tad uktham ṛktaḥ
tad etad ekaṃ sat tredhākhyāyate
ity adhidevatam
athādhyātmam
prāṇo vā arkaḥ
tasyānnam eva kyam
tad arkyaṃ yajuṣṭaḥ
prāṇa eva mahān
tasyānnam eva vratam
tan mahāvrataṃ sāmataḥ
prāṇa u evok
tasyānnam eva tham
tad uktham ṛktaḥ
tad etad ekaṃ sat tredhākhyāyate
sa eṣa evaiṣo 'dhidevatam ayam adhyātmam
saṃvatsaro vai prajāpatir agniḥ somo rājā candramāḥ
sa ha svayam evātmānam proce yajñavacase rājastambāyanāya yāvanti vāva me jyotīṃṣi tāvatyo ma iṣṭakā iti
tasya vā etasya saṃvatsarasya prajāpateḥ sapta ca śatāni viṃśatiś cāhorātrāṇi jyotīṃṣi tā iṣṭakāḥ ṣaṣṭiś ca trīṇi ca śatāṇi pariśritaḥ ṣaṣṭiś ca trīṇi ca śatāni yajuṣmatyaḥ
so 'yaṃ saṃvatsaraḥ prajāpatiḥ sarvāṇi bhūtāni sasṛje yac ca prāṇi yac cāprāṇam ubhayān devamanuṣyān
sa sarvāṇi bhūtāni sṛṣṭvā riricāna iva mene
sa mṛtyor bibhayāṃcakāra
sa hekṣāṃcakre kathaṃ nv aham imāni sarvāṇi bhūtāni punar ātmann āvapeya punar ātman dadhīya
kathaṃ nv aham evaiṣāṃ sarveṣām bhūtānām punar ātmā syām iti
sa dvedhātmānaṃ vyauhat
ṣaṣṭiś ca trīṇi ca śatāny anyatarasyeṣṭakā abhavann evam anyatarasya
sa na vyāpnot
trīn ātmano 'kuruta
tisras tisro'śītaya ekaikasyeṣṭakā abhavan
sa naiva vyāpnot
catura ātmano 'kuruta aśītiśateṣṭakān
sa naiva vyāpnot
pañcātmano 'kuruta
catuścatvāriṃśaṃ śatam ekaikasyeṣṭakā abhavan
sa naiva vyāpnot
ṣaḍ ātmano 'kuruta viṃśatiśateṣṭakān
sa naiva vyāpnot
na saptadhā vyabhavat
aṣṭāv ātmano 'kuruta navatīṣṭakān
sa naiva vyāpnot
navātmano 'kuruta aśītīṣṭakān
sa naiva vyāpnot
daśātmano 'kuruta dvāsaptatīṣṭakān
sa naiva vyāpnot
naikādaśadhā vyabhavat
dvādaśātmano 'kuruta ṣaṣṭīṣṭakān
sa naiva vyāpnot
na trayodaśadhā vyabhavan na caturdaśadhā
pañcadaśātmano 'kuruta aṣṭācatvāriṃśadiṣṭakān
sa naiva vyāpnot
ṣoḍaśātmano 'kuruta pañcacatvāriṃśadiṣṭakān
sa naiva vyāpnot
na saptadaśadhā vyabhavat
aṣṭādaśātmano 'kuruta catvāriṃśadiṣṭakān
sa naiva vyāśnot
naikāṃ na viṃśatidhā vyabhavat
viṃśatim ātmano 'kuruta ṣaṭtriṃśadiṣṭakān
sa naiva vyāpnot
naikaviṃśatidhā vyabhavan na dvāviṃśatidhā na trayoviṃśatidhā
caturviṃśatim ātmano 'kuruta triṃśadiṣṭakān
so 'trātiṣṭhata pañcadaśe vyūhe
tad yat pañcadaśe vyūhe 'tiṣṭhata tasmāt pañcadaśāpūryamāṇasya rūpāṇi pañcadaśāpakṣīyamāṇasya
atha yac caturviṃśatim ātmano 'kuruta tasmāc caturviṃśatyardhamāsaḥ saṃvatsaraḥ
sa etaiś caturviṃśatyā triṃśadiṣṭakair ātmabhir na vyabhavat
sa pañcadaśāhno rūpāṇy apaśyad ātmanas tanvo muhūrtāṃl lokampṛṇāḥ pañcadaśaiva rātreḥ
tad yan muhu trāyante tasmān muhūrtāḥ
atha yat kṣudrāḥ santa imāṃl lokān āpūrayanti tasmāl lokampṛṇāḥ
eṣa vā idaṃ sarvam pacati ahorātrair ardhamāsair māsair ṛtubhiḥ saṃvatsareṇa
tad amunā pakvam ayam pacati
pakvasya pakteti ha smāha bhāradvājo 'gnim amunā hi pakvam ayam pacatīti
tāni saṃvatsare daśa ca sahasrāṇy aṣṭau ca śatāni samapadyanta
so'trātiṣṭhata daśasu ca sahasreṣv aṣṭāsu ca śateṣu
atha sarvāṇi bhūtāni paryaikṣat
sa trayyām eva vidyāyāṃ sarvāṇi bhūtāny apaśyat
atra hi sarveṣāṃ chandasām ātmā sarveṣāṃ stomānāṃ sarveṣām prāṇānāṃ sarveṣāṃ devānām
etad vā asti
etaddhy amṛtam
yaddhy amṛtaṃ taddhy asti
etad u tad yan martyam
sa aikṣata prajāpatiḥ trayyāṃ vāva vidyāyāṃ sarvāṇi bhūtāni
hanta trayīm eva vidyām ātmānam abhisaṃskaravā iti
sa ṛco vyauhad dvādaśa bṛhatīsahasrāṇi
etāvatyo harco yāḥ prajāpatisṛṣṭāḥ
tās triṃśattame vyūhe paṅktiṣv atiṣṭhanta
tā yat triṃśattame vyūhe 'tiṣṭhanta tasmāt triṃśan māsasya rātrayaḥ
atha yat paṅktiṣu tasmāt pāṅktaḥ prajāpatiḥ
tā aṣṭāśataṃ śatāni paṅktayo 'bhavan
athetarau vedau vyauhad dvādaśaiva bṛhatīsahasrāṇy aṣṭau yajuṣāṃ catvāri sāmnām
etāvaddhaitayor vedayor yat prajāpatisṛṣṭam
tau triṃśattame vyūhe paṅktiṣv atiṣṭhetām
tau yat triṃśattame vyūhe 'tiṣṭhetāṃ tasmāt triṃśan māsasya rātrayaḥ
atha yat paṅktiṣu tasmāt pāṅktaḥ prajāpatiḥ
tā aṣṭāśatam eva śatāni paṅktayo 'bhavan
te sarve trayo vedāḥ daśa ca sahasrāṇy aṣṭau ca śatāny aśītīnām abhavan
sa muhūrtena muhūrtenāśītim āpnot
muhūrtena muhūrtenāśītiḥ samapadyata
sa eṣu triṣu lokeṣūkhāyām yonau reto bhūtam ātmānam asiñcac chandomayaṃ stomamayam prāṇamayaṃ devatāmayam
tasyārdhamāse prathama ātmā samaskriyata davīyasi paro davīyasi paraḥ
saṃvatsara eva sarvaḥ kṛtsnaḥ samaskriyata
tad yat pariśritam upādhatta tad rātrim upādhatta tad anu pañcadaśa muhūrtān muhūrtān anu pañcadaśāśītīḥ
atha yad yajuṣmatīm upādhatta tad ahar upādhatta tad anu pañcadaśa muhūrtān muhūrtān anu pañcadaśāśītīḥ
evam etāṃ trayīṃ vidyām ātmann āvapatātmann akuruta
so 'traiva sarveṣāṃ bhūtānām ātmābhavac chandomaya stomamayaḥ prāṇamayo devatāmayaḥ
sa etanmaya eva bhūtvordhva udakrāmat
sa yaḥ sa udakrāmad eṣa sa candramāḥ
tasyaiṣā pratiṣṭhā ya eṣa tapati
etasmād evādhyacīyataitasminn adhyacīyata
ātmana evainaṃ tan niramimītātmanaḥ prājanayat
sa yad agniṃ ceṣyamāṇo dīkṣate yathaiva tat prajāpatir eṣu triṣu lokeṣūkhāyāṃ yonau reto bhūtam ātmānam asiñcad evam evaiṣa etad ātmānam ukhāyāṃ yonau reto bhūtaṃ siñcati chandomayaṃ stomamayam prāṇamayaṃ devatāmayam
tasyārdhamāse prathama ātmā saṃskriyate davīyasi paro davīyasi paraḥ
saṃvatsara eva sarvaḥ kṛtsnaḥ saṃskriyate
tad yat pariśritam upadhatte tad rātrim upadhatte tad anu pañcadaśa muhūrtān muhūrtān anu pañcadaśāśītīḥ
atha yad yajuṣmatīm upadhatte tad ahar upadhatte tad anu pañcadaśa muhūrtān muhūrtān anu pañcadaśāśītīḥ
evam etāṃ trayīṃ vidyām ātmann āvapata ātman kurute
so 'traiva sarveṣām bhūtānām ātmā bhavati chandomaya stomamayaḥ prāṇamayo devatāmayaḥ
sa etanmaya eva bhūtvordhva utkrāmati
tasyaiṣā pratiṣṭhā ya eṣa tapati
etasmād v evādhicīyata etasminn adhicīyate
ātmana evainaṃ tan nirmimīta ātmanaḥ prajanayati
sa yadaivaṃvid asmāl lokāt praity athaitam evātmānam abhisaṃbhavati chandomayaṃ prāṇamayaṃ devatāmayam
sa etanmaya eva bhūtvordhva utkrāmati ya evaṃ vidvān etat karma kurute yo vaitad evaṃ veda
eṣa vai mṛtyur yat saṃvatsaraḥ
eṣa hi martyānām ahorātrābhyām āyuḥ kṣiṇoti
atha mriyante
tasmād eṣa eva mṛtyuḥ
sa yo haitam mṛtyuṃ saṃvatsaraṃ veda na hāsyaiṣa purā jaraso 'horātrābhyām āyuḥ kṣiṇoti
sarvaṃ haivāyur eti
eṣa u evāntakaḥ
eṣa hi martyānām ahorātrābhyām āyuṣo 'ntaṃ gacchati
atha mriyante
tasmād eṣa evāntakaḥ
sa yo haitam antakam mṛtyuṃ saṃvatsaraṃ veda na hāsyaiṣa purā jaraso 'horātrābhyām āyuṣo 'ntaṃ gacchati
sarvaṃ haivāyur eti
te devāḥ etasmād antakān mṛtyoḥ saṃvatsarāt prajāpater bibhayāṃcakrur yad vai no 'yam ahorātrābhyām āyuṣo 'ntaṃ na gacched iti
ta etān yajñakratūṃs tenire agnihotraṃ darśapūrṇamāsau cāturmāsyāni paśubandhaṃ saumyam adhvaram
ta etair yajñakratubhir yajamānā nāmṛtatvam ānaśire
te hāpy agniṃ cikyire
te 'parimitā eva pariśrita upadadhur aparimitā yajuṣmatīr aparimitā lokampṛṇā yathedam apy etarhy eka upadadhatīti devā akurvann iti
te ha naivāmṛtatvam ānaśire
te 'rcantaḥ śrāmyantaś ceruḥ amṛtatvam avarurutsamānāḥ
tān ha prajāpatir uvāca na vai me sarvāṇi rūpāṇy upadhattha
ati vaiva recayatha na vābhyāpayatha
tasmān nāmṛtā bhavatheti
te hocus tebhyo vai nas tvam eva tad brūhi yathā te sarvāṇi rūpāṇy upadadhāmeti
sa hovāca ṣaṣṭiṃ ca trīṇi ca śatāni pariśrita upadhatta ṣaṣṭiṃ ca trīṇi ca śatāni yajuṣmatīḥ
adhi ṣaṭtriṃśatam atha lokampṛṇā daśa ca sahasrāṇy aṣṭau ca śatāny upadhatta
atha me sarvāṇi rūpāṇy upadhāsyatha
athāmṛtā bhaviṣyatheti
te ha tathā devā upadadhuḥ
tato devā amṛtā āsuḥ
sa mṛtyur devān abravīd ittham eva sarve manuṣyā amṛtā bhaviṣyanti
atha ko mahyam bhāgo bhaviṣyatīti
te hocur nāto 'paraḥ kaścana saha śarīreṇāmṛto 'sat
yadaiva tvam etam bhāgaṃ harāsā atha vyāvṛtya śarīreṇāmṛto 'sad yo 'mṛto 'sad vidyayā vā karmaṇā veti
yad vai tad abruvan vidyayā vā karmaṇā vety eṣā haiva sā vidyā yad agniḥ
etad u haiva tat karma yad agniḥ
te ya evam etad vidur ye vaitat karma kurvate mṛtvā punaḥ sambhavanti
te sambhavanta evāmṛtatvam abhisaṃbhavanti
atha ya evaṃ na vidur ye vaitat karma na kurvate mṛtvā punaḥ sambhavanti
ta etasyaivānnaṃ punaḥ punar bhavanti
sa yad agniṃ cinute etam eva tad antakam mṛtyuṃ saṃvatsaram prajāpatim agnim āpnoti yaṃ devā āpnuvann etam upadhatte yathaivainam ado devā upādadhata
pariśridbhir evāsya rātrīr āpnoti yajuṣmatībhir ahāny ardhamāsān māsān ṛtūṃl lokampṛṇābhir muhūrtān
tad yāḥ pariśritaḥ rātrilokās tā rātrīṇām eva sāptiḥ kriyate rātrīṇām pratimā
tāḥ ṣaṣṭiś ca trīṇi ca śatāni bhavanti
ṣaṣṭiś ca ha vai trīṇi ca śatāni saṃvatsarasya rātrayaḥ
tāsām ekaviṃśatiṃ gārhapatye pariśrayati dvābhyāṃ nāśītiṃ dhiṣṇyeṣu dve ekaṣaṣṭe śate āhavanīye
atha yajuṣmatyaḥ
darbhastambo logeṣṭakāḥ puṣkaraparṇaṃ rukmapuruṣau srucau svayamātṛṇṇā dūrveṣṭakā dviyajū retaḥsicau viśvajyotir ṛtavye aṣāḍhā kūrma ulūkhalamusale ukhā pañca paśuśīrṣāṇi pañcadaśāpasyāḥ pañca chandasyāḥ pañcāśat prāṇabhṛtas tā dvābhyāṃ na śataṃ prathamā citiḥ
atha dvitīyā
pañcāśvinyo dve ṛtavye pañca vaiśvadevyaḥ pañca prāṇabhṛtaḥ pañcāpasyā ekayā na viṃśatir vayasyāḥ
tā ekacatvāriṃśad dvitīyā citiḥ
atha tṛtīyā
svayamātṛṇṇā pañca diśyā viśvajyotiś catasra ṛtavyā daśa prāṇabhṛtaḥ ṣaṭtriṃśac chandasyāś caturdaśa vālakhilyāḥ
tā ekasaptatis tṛtīyā citiḥ
atha caturthī
aṣṭādaśa prathamā atha dvādaśātha saptadaśa
tāḥ saptacatvāriṃśac caturthī citiḥ
atha pañcamī
pañcāsapatnāś catvāriṃśad virāja ekayā na triṃśat stomabhāgāḥ pañca nākasadaḥ pañca pañcacūḍā ekatriṃśac chandasyā aṣṭau gārhapatyā citir aṣṭau punaścitir ṛtavye viśvajyotir vikarṇī ca svayamātṛṇṇā cāśmā pṛśnir yaś cite 'gnir nidhīyate
tā aṣṭātriṃśaṃ śataṃ pañcamī citiḥ
tāḥ sarvāḥ pañcabhir na catvāri śatāni
tato yāḥ ṣaṣṭiś ca trīṇi ca śatāny aharlokās tā ahnām eva sāptiḥ kriyate 'hnām pratimā
tāḥ ṣaṣṭiś ca trīṇi ca śatāni bhavanti
ṣaṣṭiś ca ha vai trīṇi ca śatāni saṃvatsarasyāhāni
atha yāḥ ṣaṭtriṃśat purīṣaṃ tāsāṃ ṣaṭtriṃśī
tato yāś caturviṃśatir ardhamāsalokās tā ardhamāsānām eva sāptiḥ kriyate 'rdhamāsānām pratimā
atha yā dvādaśa māsalokās tā māsānām eva sāptiḥ kriyate māsānām pratimā
tā u dve dve sahartulokā ṛtūnām aśūnyatāyai
atha yā lokampṛṇāḥ muhūrtalokās tā muhūrtānām eva sāptiḥ kriyate muhūrtānām pratimā
tā daśa ca sahasrāṇy aṣṭau ca śatāni bhavanti
etāvanto hi saṃvatsarasya muhūrtāḥ
tāsām ekaviṃśatiṃ gārhapatya upadadhāti dvābhyāṃ nāśītiṃ dhiṣṇyeṣv āhavanīya itarāḥ
etāvanti vai saṃvatsarasya rūpāṇi
tāny asyātrāptāny upahitāni bhavanti
taddhaike āhavanīya evaitāṃ saṃpadam āpipayiṣanty anye vā ete 'gnayaś citāḥ
kim anyatropahitā iha saṃpaśyemeti
na tathā kuryāt
daśa vā etān agnīṃś cinute 'ṣṭau dhiṣṇyān āhavanīyaṃ ca gārhapatyaṃ ca
tasmād āhur virāḍ agnir iti
daśākṣarā hi virāṭ
tān nu sarvān ekam ivaivācakṣate 'gnir iti
etasya hy evaitāni sarvāṇi rūpāṇi
yathā saṃvatsarasyāhorātrāṇy ardhamāsā māsā ṛtava evam asyaitāni sarvāṇi rūpāṇi
te ye ha tathā kurvanti etāni hāsya te rūpāṇi bahirdhā kurvanty atho pāpavasyasaṃ kurvanti kṣatrāya viśam pratipratinīm pratyudyāminīm
āgnīdhrīye vā aśmānaṃ pṛśnim upadadhāti
atha taṃ saṃpaśyati
kim u taṃ saṃpaśyann itarā na saṃpaśyet
yenaiva nirṛtim pāpmānam apahate sa ekādaśaḥ
tad āhuḥ katham u tā atra na saṃpaśyatīti
na hy enā abhijuhoti
āhutyā vā iṣṭakā sarvā kṛtsnā bhavatīti
tad āhuḥ katham asyaitā anatiriktā upahitā bhavantīti
vīryaṃ vā asyaitāḥ
anatiriktaṃ vai puruṣaṃ vīryam
sa ha vā etaṃ sarvaṃ kṛtsnam prajāpatiṃ saṃskaroti ya evaṃ vidvān etat karma kurute yo vaitad evaṃ veda
prajāpatiṃ vai prajāḥ sṛjamānam pāpmā mṛtyur abhiparijaghāna
sa tapo 'tapyata sahasraṃ saṃvatsarān pāpmānaṃ vijihāsan
tasya tapas tepānasya ebhyo lomagartebhya ūrdhvāni jyotīṃṣy āyan
tad yāni tāni jyotīṃṣy etāni tāni nakṣatrāṇi
yāvanty etāni nakṣatrāṇi tāvanto lomagartāḥ
yāvanto lomagartās tāvantaḥ sahasrasaṃvatsarasya muhūrtāḥ
sa sahasratame saṃvatsare sarvo 'tyapavata
sa yaḥ so 'tyapavatāyam eva sa vāyur yo'yaṃ pavate
atha yaṃ tam pāpmānam atyapavatedaṃ taccharīram
ka u tasmai manuṣyo yaḥ sahasrasaṃvatsaram avarundhīta
vidyayā ha vā evaṃvit sahasrasaṃvatsaram avarunddhe
sarvā evaitā iṣṭakāḥ sāhasrīr upāsīta
rātrisahasreṇa rātrisahasreṇaikaikām pariśritaṃ sampannām upāsītāhaḥsahasreṇāhaḥsahasreṇaikaikām aharbhājam ardhamāsasahasreṇārdhamāsasahasreṇaikaikām ardhamāsabhājaṃ māsasahasreṇa māsasahasreṇaikaikāṃ māsabhājam ṛtusahasreṇartusahasreṇaikaikām ṛtubhājaṃ muhūrtasahasreṇa muhūrtasahasreṇaikaikām muhūrtabhājaṃ saṃvatsarasahasreṇa saṃvatsaram
te ya etam evam agniṃ saṃvatsareṇa sampannaṃ viduḥ sahasratamīṃ hāsya te kalāṃ viduḥ
atha ya enam evaṃ na viduḥ na hāsya te sahasratamīṃ cana kalāṃ viduḥ
atha ya evaivaṃ veda yo vaitat karma kurute sa haivaitaṃ sarvaṃ kṛtsnam prājāpatyam agnim āpnoti yam prajāpatir āpnot
tasmād evaṃvit tapa eva tapyeta
yad u ha vā evaṃvit tapa tapyata ā maithunāt sarvaṃ hāsya tat svargaṃ lokam abhisaṃbhavati
tad etad ṛcābhyuktaṃ na mṛṣā śrāntaṃ yad avanti devā iti
na haivaivaṃ viduṣaḥ kiṃ cana mṛṣā śrāntam bhavati
tatho hāsyaitat sarvaṃ devā avanti
athādeśā upaniṣadām
vāyur agnir iti ha śākāyanina upāsate
ādityo 'gnir ity u haika āhuḥ
atha ha smāha śraumatyo vā hāliṅgavo vā vāyur evāgniḥ
tasmād yadaivādhvaryur uttamaṃ karma karoty athaitam evāpyetīti
śāṭyāyanir u ha smāha saṃvatsara evāgniḥ
tasya vasantaḥ śiraḥ
grīṣmo dakṣiṇaḥ pakṣo varṣā uttaraḥ
śarad ṛtur madhyamātmā
hemantaśiśirāv ṛtū puccham pratiṣṭhā
vāg agniḥ
prāṇo vāyuḥ
cakṣur ādityaḥ
manaś candramāḥ
śrotraṃ diśaḥ
āpo mithunam
tapaḥ pratiṣṭhāḥ
māsāḥ parvāṇi
ardhamāsā nāḍyaḥ
ahorātrāṇi rajatasuvarṇāni patrāṇi
sa evaṃ devān apyetīti
saṃvatsaro 'gnir ity u haiva vidyāt
etanmayo bhavatīti tv eva vidyāt
chelaka u ha smāha śāṇḍilyāyana ima eva lokās tisraḥ svayamātṛṇṇavatyaś citayaḥ
yajamānaś caturthī
sarve kāmāḥ pañcamī
imāṃś ca lokānt saṃskurv ātmānaṃ ca sarvāṃś ca kāmān ity eva vidyād iti
tasya vā etasyāgneḥ vāg evopaniṣat
vācā hi cīyata ṛcā yajuṣā sāmneti nu daivyā
atha yan mānuṣyā vācāhetīdaṃ kurutetīdaṃ kuruteti tad u ha tayā cīyate
sā vā eṣā vāk tredhā vihitarco yajūṃṣi sāmāni
tenāgnis tredhā vihitaḥ
etena hi trayeṇa cīyate
apy ahaivaṃ tredhā vihitaḥ
itthaṃ ha tv evāpi tredhā vihito yad asmiṃs tredhā vihitā iṣṭakā upadhīyante puṃnāmnya strīnāmnyo napuṃsakanāmnyaḥ
tredhā vihitāny u evemāni puruṣasyāṅgāni puṃnāmāni strīnāmāni napuṃsakanāmāni
so 'yam ātmā tredhā vihita eva
so 'nena tredhā vihitenātmanaitaṃ tredhā vihitaṃ daivam amṛtam āpnoti
tā u sarvā iṣṭakā ity evācakṣate neṣṭaka iti neṣṭakam iti vāco rūpeṇa
vāgghy evaitat sarvaṃ yat strī pumān napuṃsakam
vācā hy evaitat sarvam āptam
tasmād enā aṅgirasvad dhruvā sīdety eva sarvāḥ sādayati nāṅgirasvad dhruvaḥ sīdeti nāṅgirasvad dhruvaṃ sīdeti
vācaṃ hy evaitāṃ saṃskurute
sā yā sā vāg asau sa ādityaḥ
sa eṣa mṛtyuḥ
tad yat kiṃcārvācīnam ādityāt sarvaṃ tan mṛtyunāptam
sa yo hainam ato 'rvācīnaṃ cinute mṛtyunā hainaṃ sa āptaṃ cinute
mṛtyave ha sa ātmānam apidadhāti
atha ya enam ata ūrdhvaṃ cinute sa punarmṛtyum apajayati
vidyayā ha vā asyaiṣo'ta ūrdhvaṃ cito bhavati
sā vā eṣā vāk tredhā vihitarco yajūṃṣi sāmāni
maṇḍalam evarcaḥ
arciḥ sāmāni
puruṣo yajūṃṣi
athaitad amṛtaṃ yad etad arcir dīpyata idaṃ tat puṣkaraparṇam
tad yat puṣkaraparṇam upadhāyāgniṃ cinoty etasminn evaitad amṛta ṛṅmayaṃ yajurmayaṃ sāmamayam ātmānaṃ saṃskurute
so 'mṛto bhavati
yad etan maṇḍalaṃ tapati tan mahad ukthaṃ tā ṛcaḥ
sa ṛcāṃ lokaḥ
atha yad etad arcir dīpyate tan mahāvrataṃ tāni sāmāni
sa sāmnāṃ lokaḥ
atha ya eṣa etasmin maṇḍale puruṣaḥ so 'gnis tāni yajūṃṣi
sa yajuṣāṃ lokaḥ
saiṣā trayy eva vidyā tapati
taddhaitad apy avidvāṃsa āhus trayī vā eṣā vidyā tapatīti
vāgghaiva tat paśyantī vadati
sa eṣa eva mṛtyuḥ sa eṣa etasmin maṇḍale puruṣaḥ
athaitad amṛtaṃ yad etad arcir dīpyate
tasmān mṛtyur na mriyate
amṛte hy antaḥ
tasmād u na dṛśyate
amṛte hy antaḥ
tad eṣa śloko bhavaty antaram mṛtyor amṛtam iti
avaraṃ hy etan mṛtyor amṛtam
mṛtyāv amṛtam āhitam iti
etasmin hi puruṣa etan maṇḍalam pratiṣṭhitaṃ tapati
mṛtyur vivasvantaṃ vasta iti
asau vā ādityo vivasvān
eṣa hy ahorātre vivaste
tam eṣa vaste
sarvato hy enena parivṛtaḥ
mṛtyor ātmā vivasvatīti
etasmin hi maṇḍala etasya puruṣasyātmā
etad eṣa śloko bhavati
tayor vā etayoḥ ubhayor etasya cārciṣa etasya ca puruṣasyaitan maṇḍalam pratiṣṭhā
tasmān mahad uktham parasmai na śaṃsen ned etām pratiṣṭhāṃ chinadā iti
etāṃ ha sa pratiṣṭhāṃ chintte yo mahad uktham parasmai śaṃsati
tasmād ukthaśasam bhūyiṣṭhaṃ paricakṣate
pratiṣṭhāchinno hi bhavati
ity adhidevatam
athādhiyajñam
yad etan maṇḍalaṃ tapaty ayaṃ sa rukmaḥ
atha yad etad arcir dīpyata idaṃ tat puṣkaraparṇam
āpo hy etāḥ
āpaḥ puṣkaraparṇam
atha ya eṣa etasmin maṇḍale puruṣo 'yam eva sa yo 'yaṃ hiraṇmayaḥ puruṣaḥ
tad etad evaitat trayaṃ saṃskṛtyehopadhatte
tad yajñasyaivānu saṃsthām ūrdhvam utkrāmati
tad etam apyeti ya eṣa tapati
tasmād agniṃ nādriyeta parihantum
amutra hy eṣa tadā bhavati
ity u evādhiyajñam
athādhyātmam
yad etan maṇḍalaṃ tapati yaś caiṣa rukma idaṃ tacchuklam akṣan
atha yad etad arcir dīpyate yac caitat puṣkaraparṇam idaṃ tat kṛṣṇam akṣan
atha ya eṣa etasmin maṇḍale puruṣo yaś caiṣa hiraṇmayaḥ puruṣo 'yam eva sa yo 'yaṃ dakṣiṇe 'kṣan puruṣaḥ
sa eṣa eva lokampṛṇā
tām eṣa sarvo 'gnir abhisaṃpadyate
tasyaitan mithunaṃ yo 'yaṃ savye 'kṣan puruṣaḥ
ardham u haitad ātmano yan mithunam
yadā vai saha mithunenātha sarvo 'tha kṛtsnaḥ kṛtsnatāyai
tad yat te dve bhavato dvandvaṃ hi mithunaṃ prajananaṃ
tasmād dve dve lokampṛṇe upadhīyete
tasmād u dvābhyāṃ citiṃ praṇayanti
sa eṣa evendraḥ yo 'yaṃ dakṣiṇe 'kṣan puruṣaḥ
atheyam indrāṇī
tābhyāṃ devā etāṃ vidhṛtim akurvan nāsikām
tasmāj jāyāyā ante nāśnīyāt
vīryavān hāsmāj jāyate vīryavantam u ha sā janayati yasyā ante nāśnāti
tad etad devavratam
rājanyabandhavo manuṣyāṇām anutamāṃ gopāyanti
tasmād u teṣu vīryavāñ jāyate
amṛtavākā vayasāṃ sā kṣipraśyenaṃ janayati
tau hṛdayasyākāśam pratyavetya mithunībhavataḥ
tau yadā mithunasyāntaṃ gacchato 'tha haitat puruṣaḥ svapiti
tad yathā haivedaṃ mānuṣasya mithunasyāntaṃ gatvāsaṃvida iva bhavaty evaṃ haivaitad asaṃvida iva bhavati
daivaṃ hy etan mithunam
paramo hy eṣa ānandaḥ
tasmād evaṃvit svapyāt
lokyaṃ ha
ete eva tad devate mithunena priyeṇa dhāmnā samardhayati
tasmād u ha svapantaṃ dhureva na bodhayen ned ete devate mithunībhavantyau hinasānīti
tasmād u haitat suṣupuṣaḥ śleṣmaṇam iva mukhaṃ bhavati
ete eva tad devate retaḥ siñcataḥ
tasmād retasa idaṃ sarvaṃ sambhavati yad idaṃ kiṃ ca
sa eṣa eva mṛtyuḥ ya eṣa etasmin maṇḍale puruṣo yaś cāyaṃ dakṣiṇe 'kṣan puruṣaḥ
tasya haitasya hṛdaye pādāv atihatau
tau haitad ācchidyotkrāmati
sa yadotkrāmaty atha haitat puruṣo mriyate
tasmād u haitat pretam āhur ācchedy asyeti
eṣa u eva prāṇaḥ
eṣa hīmāḥ sarvāḥ prajāḥ praṇayati
tasyaite prāṇāḥ svāḥ
sa yadā svapity athainam ete prāṇāḥ svā apiyanti
tasmāt svāpyayaḥ
svāpyayo ha vai taṃ svapna ity ācakṣate parokṣam
parokṣakāmā hi devāḥ
sa etaiḥ suptaḥ na kasya cana veda na manasā saṃkalpayati na vācānnasya rasaṃ vijānāti na prāṇena gandhaṃ vijānāti na cakṣuṣā paśyati na śrotreṇa śṛṇoti
etaṃ hy ete tadāpītā bhavanti
sa eṣa ekaḥ san prajāsu bahudhā vyāviṣṭaḥ
tasmād ekā satī lokampṛṇā sarvam agnim anuvibhavati
atha yad eka eva tasmād ekā
tad āhur eko mṛtyur bahavā3 iti
ekaś ca bahavaś ceti ha brūyāt
yad ahāsāv amutra tenaikaḥ
atha yad iha prajāsu bahudhā vyāviṣṭas teno bahavaḥ
tad āhur antike mṛtyur dūrā iti
antike ca dūre ceti ha brūyāt
yad ahāyam ihādhyātmaṃ tenāntike
atha yad asāv amutra teno dūre
tad eṣa śloko bhavaty anne bhāty apaśrito rasānāṃ saṃkṣare 'mṛta iti
yad etan maṇḍalaṃ tapati tad annam
atha ya eṣa etasmin maṇḍale puruṣaḥ so 'ttā sa etasminn anne 'paśrito bhāti
ity adhidevatam
athādhyātmam
idam eva śarīram annam
atha yo 'yaṃ dakṣiṇe 'kṣan puruṣaḥ so 'ttā sa etasminn anne 'paśrito bhāti
tam etam agnir ity adhvaryava upāsate yajur iti
eṣa hīdaṃ sarvaṃ yunakti
sāmeti chandogāḥ
etasmin hīdaṃ sarvaṃ samānam
uktham iti bahvṛcāḥ
eṣa hīdaṃ sarvam utthāpayati
yātur iti yātuvidaḥ
etena hīdaṃ sarvaṃ yatam
viṣam iti sarpāḥ
sarpa iti sarpavidaḥ
ūrg iti devāḥ
rayir iti manuṣyāḥ
māyety asurāḥ
svadheti pitaraḥ
devajana iti devajanavidaḥ
rūpam iti gandharvāḥ
gandha ity apsarasaḥ
taṃ yathā yathopāsate tad eva bhavati
taddhainān bhūtvāvati
tasmād etam evaṃvit sarvair evaitair upāsīta
sarvaṃ haitad bhavati
sarvaṃ hainam etad bhūtvāvati
sa eṣa trīṣṭako 'gnir ṛg ekā yajur ekā sāmaikā
tad yāṃ kāṃ cātrarcopadadhāti rukma eva tasyā āyatanam
atha yāṃ yajuṣā puruṣa eva tasyā āyatanam
atha yāṃ sāmnā puṣkaraparṇam eva tasyā āyatanam
evaṃ trīṣṭakaḥ
te vā ete ubhe eṣa ca rukma etac ca puṣkaraparṇam etam puruṣam apītaḥ
ubhe hy ṛkṣāme yajur apītaḥ
evam v ekeṣṭakaḥ
sa eṣa eva mṛtyuḥ ya eṣa etasmin maṇḍale puruṣo yaś cāyaṃ dakṣiṇe 'kṣan puruṣaḥ
sa eṣa evaṃvida ātmā bhavati
sa yadaivaṃvid asmāl lokāt praity athaitam evātmānam abhisaṃbhavati
so 'mṛto bhavati
mṛtyur hy asyātmā bhavati
neva vā idam agre 'sad āsīn neva sad āsīt
āsīd iva vā idam agre nevāsīt
taddha tan mana evāsa
tasmād etad ṛṣiṇābhyanūktaṃ nāsad āsīn no sad āsīt tadānīm iti
neva hi san mano nevāsat
tad idam manaḥ sṛṣṭam āvirabubhūṣat niruktataram mūrtataram
tad ātmānam anvaicchat
tat tapo 'tapyata
tat prāmūrchat
tat ṣaṭtriṃśataṃ sahasrāṇy apaśyad ātmano 'gnīn arkān manomayān manaścitaḥ
te manasaivādhīyanta
manasācīyanta
manasaiṣu grahā agṛhyanta
manasāstuvata
manasāśaṃsan
yat kiṃ ca yajñe karma kriyate yat kiṃ ca yajñiyaṃ karma manasaiva teṣu tan manomayeṣu manaścitsu manomayam akriyata
tad yat kiṃ cemāni bhūtāni manasā saṃkalpayanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti
etāvatī vai manaso vibhūtir etāvatī visṛṣṭir etāvan manaḥ ṣaṭtriṃśat sahasrāṇy agnayo 'rkāḥ
teṣām ekaika eva tāvān yāvān asau pūrvaḥ
tan mano vācam asṛjata
seyaṃ vāk sṛṣṭāvirabubhūṣan niruktatarā mūrtatarā
sātmānam anvaicchat
sā tapo 'tapyata
sā prāmūrchat
sā ṣaṭtriṃśataṃ sahasrāṇy apaśyad ātmano 'gnīn arkān vāṅmayān vākcitaḥ
te vācaivādhīyanta
vācācīyanta
vācaiṣu grahā agṛhyanta
vācāstuvata
vācāśaṃsan
yat kiṃ ca yajñe karma kriyate yat kiṃ ca yajñiyaṃ karma vācaiva teṣu tad vāṅmayeṣu vākcitsu vāṅmayam akriyata
tad yat kiṃ cemāni bhūtāni vācā vadanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti
etāvatī vai vāco vibhūtir etāvatī visṛṣṭir etāvatī vāk ṣaṭtriṃśat sahasrāṇy agnayo 'rkāḥ
teṣām ekaika eva tāvān yāvān asau pūrvaḥ
sā vāk prāṇam asṛjata
so 'yam prāṇaḥ sṛṣṭa āvirabubhūṣan niruktataro mūrtataraḥ
sa ātmānam anvaicchat
sa tapo 'tapyata
sa prāmūrchat
sa ṣaṭtriṃśataṃ sahasrāṇy apaśyad ātmano 'gnīn arkān prāṇamayān prāṇacitaḥ
te prāṇenaivādhīyanta
prāṇenācīyanta
prāṇenaiṣu grahā agṛhyanta
prāṇenāstuvata
prāṇenāśaṃsan
yat kiṃ ca yajñe karma kriyate yat kiṃ ca yajñiyaṃ karma prāṇenaiva teṣu tat prāṇamayeṣu prāṇacitsu prāṇamayam akriyata
tad yat kiṃ cemāni bhūtāni prāṇena prāṇanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti
etāvatī vai prāṇasya vibhūtir etāvatī visṛṣṭir etāvān prāṇaḥ ṣaṭtriṃśat sahasrāṇy agnayo 'rkāḥ
teṣām ekaika eva tāvān yāvān asau pūrvaḥ
sa prāṇaś cakṣur asṛjata
tad idaṃ cakṣuḥ sṛṣṭam āvirabubhūṣan niruktataraṃ mūrtataram
tad ātmānam anvaicchat
tat tapo 'tapyata
tat prāmūrchat
tat ṣaṭtriṃśataṃ sahasrāṇy apaśyad ātmano 'gnīn arkāṃś cakṣurmayāṃś cakṣuścitaḥ
te cakṣuṣaivādhīyanta
cakṣuṣācīyanta
cakṣuṣaiṣu grahā agṛhyanta
cakṣuṣāstuvata
cakṣuṣāśaṃsan
yat kiṃ ca yajñe karma kriyate yat kiṃ ca yajñiyaṃ karma cakṣuṣaiva teṣu tac cakṣurmayeṣu cakṣuścitsu cakṣurmayam akriyata
tad yat kiṃ cemāni bhūtāni cakṣuṣā paśyanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti
etāvatī vai cakṣuṣo vibhūtir etāvatī visṛṣṭir etāvac cakṣuḥ ṣaṭtriṃśat sahasrāṇy agnayo 'rkāḥ
teṣām ekaika eva tāvān yāvān asau pūrvaḥ
tac cakṣuḥ śrotram asṛjata
tad idaṃ śrotraṃ sṛṣṭam āvirabubhūṣan niruktataraṃ mūrtataram
tad ātmānam anvaicchat
tat tapo 'tapyata
tat prāmūrchat
tat ṣaṭtriṃśataṃ sahasrāṇy apaśyad ātmano 'gnīn arkāñchrotramayāñchrotracitaḥ
te śrotreṇaivādhīyanta
śrotreṇācīyanta
śrotreṇaiṣu grahā agṛhyanta
śrotreṇāstuvata
śrotreṇāśaṃsan
yat kiṃ ca yajñe karma kriyate yat kiṃ ca yajñiyaṃ karma śrotreṇaiva teṣu tacchrotramayeṣu śrotracitsu śrotramayam akriyata
tad yat kiṃ cemāni bhūtāni śrotreṇa śṛṇvanti teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti
etāvatī vai śrotrasya vibhūtir etāvatī visṛṣṭir etāvac chrotraṃ ṣaṭtriṃśat sahasrāṇy agnayo 'rkāḥ
teṣām ekaika eva tāvān yāvān asau pūrvaḥ
tac chrotraṃ karmāsṛjata
tat prāṇān abhisamamūrchat imaṃ saṃdegham annasaṃdeham
akṛtsnaṃ vai karmarte prāṇebhyaḥ
akṛtsnā u vai prāṇā ṛte karmaṇaḥ
tad idaṃ karma sṛṣṭam āvirabubhūṣan niruktataram mūrtataram
tad ātmānam anvaicchat
tat tapo 'tapyata
tat prāmūrchat
tat ṣaṭtriṃśataṃ sahasrāṇy apaśyad ātmano 'gnīn arkān karmamayān karmacitaḥ
te karmaṇaivādhīyanta
karmaṇācīyanta
karmaṇaiṣu grahā agṛhyanta
karmaṇāstuvata
karmaṇāśaṃsan
yat kiṃ ca yajñe karma kriyate yat kiṃ ca yajñiyaṃ karma karmaṇaiva teṣu tat karmamayeṣu karmacitsu karmamayam akriyata
tad yat kiṃ cemāni bhūtāni karma kurvate teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti
etāvatī vai karmaṇo vibhūtir etāvatī visṛṣṭir etāvat karma ṣaṭtriṃśat sahasrāṇy agnayo 'rkāḥ
teṣām ekaika eva tāvān yāvān asau pūrvaḥ
tat karmāgnim asṛjata
āvistarāṃ vā agniḥ karmaṇaḥ
karmaṇā hy enaṃ janayanti karmaṇendhate
so 'yam agniḥ sṛṣṭa āvirabubhūṣan niruktataro mūrtataraḥ
sa ātmānam anvaicchat
sa tapo 'tapyata
sa prāmūrchat
sa ṣaṭtriṃśataṃ sahasrāṇy apaśyad ātmano 'gnīn arkān agnimayān agnicitaḥ
te 'gninaivādhīyanta
agninācīyanta
agninaiṣu grahā agṛhyanta
agnināstuvata
agnināśaṃsan
yat kiṃ ca yajñe karma kriyate yat kiṃ ca yajñiyaṃ karmāgninaiva teṣu tad agnimayeṣv agnicitsv agnimayam akriyata
tad yat kiṃ cemāni bhūtāny agnim indhate teṣām eva sā kṛtis tān evādadhati tāṃś cinvanti teṣu grahān gṛhṇanti teṣu stuvate teṣu śaṃsanti
etāvatī vā agner vibhūtir etāvatī visṛṣṭir etāvān agniḥ ṣaṭtriṃśat sahasrāṇy agnayo 'rkāḥ
teṣām ekaika eva tāvān yāvān asau pūrvaḥ
te haite vidyācita eva
tān haitān evaṃvide sarvadā sarvāṇi bhūtāni cinvanty api svapate
vidyayā haivaita evaṃvidaś citā bhavanti
ayaṃ vāva loka eṣo 'gniś citaḥ
tasyāpa eva pariśritaḥ
manuṣyā yajuṣmatya iṣṭakāḥ sūdadohāḥ
oṣadhayaś ca vanaspatayaś ca purīṣam
āhutayaḥ samidhaḥ
agnir lokampṛṇā
tad vā etat sarvam agnim evābhisaṃpadyate
tat sarvo 'gnir lokampṛṇām abhisaṃpadyate
sa yo haitad evaṃ veda lokampṛṇām enam bhūtam etat sarvam abhisaṃpadyate
antarikṣaṃ ha tv evaiṣo 'gniś citaḥ
tasya dyāvāpṛthivyor eva saṃdhiḥ pariśritaḥ
pareṇa hāntarikṣaṃ dyāvāpṛthivī saṃdhattaḥ
tāḥ pariśritaḥ
vayāṃsi yajuṣmatya iṣṭakāḥ
varṣaṃ sūdadohāḥ
marīcayaḥ purīṣam
āhutayaḥ samidhaḥ
vāyur lokampṛṇā
tad vā etat sarvaṃ vāyum evābhisaṃpadyate
tat sarvo 'gnir lokampṛṇām abhisaṃpadyate
sa yo haitad evaṃ veda lokampṛṇām enam bhūtam etat sarvam abhisaṃpadyate
dyaur ha tv evaiṣo 'gniś citaḥ
tasyāpa eva pariśritaḥ
yathā ha vā idaṃ kośaḥ samubjita evam ime lokā apsv antaḥ
tad yā imāṃl lokān pareṇāpas tāḥ pariśritaḥ
devā yajuṣmatya iṣṭakāḥ
yad evaitasmiṃl loke 'nnaṃ tat sūdadohāḥ
nakṣatrāṇi purīṣam
āhutayaḥ samidhaḥ
ādityo lokampṛṇā
tad vā etat sarvam ādityam evābhisaṃpadyate
tat sarvo 'gnir lokampṛṇām abhisaṃpadyate
sa yo haitad evaṃ veda lokampṛṇām enam bhūtam etat sarvam abhisaṃpadyate
ādityo ha tv evaiṣo 'gniś citaḥ
tasya diśa eva pariśritaḥ
tāḥ ṣaṣṭiś ca trīṇi ca śatāni bhavanti
ṣaṣṭiś ca ha vai trīṇi ca śatāny ādityaṃ diśaḥ samantam pariyanti
raśmayo yajuṣmatya iṣṭakāḥ
tāḥ ṣaṣṭiś caiva trīṇi ca śatāni bhavanti
ṣaṣṭiś ca ha vai trīṇi ca śatāny ādityasya raśmayaḥ
tad yat pariśritsu yajuṣmatīḥ pratyarpayati raśmīṃs tad dikṣu pratyarpayati
atha yad antarā diśaś ca raśmīṃś ca tat sūdadohāḥ
atha yad dikṣu ca raśmiṣu cānnaṃ tat purīṣam
tā āhutayaḥ
tāḥ samidhaḥ
atha yad diśa iti ca raśmaya iti cākhyāyate tal lokampṛṇā
tad vā etat sarvaṃ diśa iti caiva raśmaya iti cākhyāyate
tat sarvo 'gnir lokampṛṇām abhisaṃpadyate
sa yo haitad evaṃ veda lokampṛṇām enam bhūtam etat sarvam abhisaṃpadyate
nakṣatrāṇi ha tv evaiṣo 'gniś citaḥ
tāni vā etāni saptaviṃśatir nakṣatrāṇi
saptaviṃśatiḥ saptaviṃśatir hopanakṣatrāṇy ekaikaṃ nakṣatram anūpatiṣṭhante
tāni sapta ca śatāni viṃśatiś cādhi ṣaṭtriṃśat
tato yāni sapta ca śatāni viṃśatiś ceṣṭakā eva tāḥ ṣaṣṭiś ca trīṇi ca śatāni pariśritaḥ ṣaṣṭiś ca trīṇi ca śatāni yajuṣmatyaḥ
atha yāny adhi ṣaṭtriṃśat sa trayodaśo māsaḥ sa ātmā
triṃśad ātmā
pratiṣṭhā dve
śira eva ṣaṭtriṃśyau
tad yat te dve bhavato dvyakṣaraṃ hi śiraḥ
atha yad antarā nakṣatre tat sūdadohāḥ
atha yan nakṣatreṣv annaṃ tat purīṣam
tā āhutayaḥ
tāḥ samidhaḥ
atha yan nakṣatrāṇīty ākhyāyate tal lokampṛṇā
tad vā etat sarvaṃ nakṣatrāṇīty evākhyāyate
tat sarvo 'gnir lokampṛṇām abhisaṃpadyate
sa yo haitad evaṃ veda lokampṛṇām enam bhūtam etat sarvam abhisaṃpadyate
tā vā etāḥ ekaviṃśatir bṛhatyaḥ
ekaviṃśo vai svargo lokaḥ
bṛhatī svargo lokaḥ
tad eṣa svargaṃ lokam abhisaṃpadyata ekaviṃśaṃ ca stomam bṛhatīṃ ca chandaḥ
chandāṃsi ha tv evaiṣo 'gniś citaḥ
tāni vā etāni sapta chandāṃsi caturuttarāṇi
tricāni teṣāṃ sapta ca śatāni viṃśatiś cākṣarāṇy adhi ṣaṭtriṃśat
tato yāni sapta ca śatāni viṃśatiś ceṣṭakā eva tāḥ ṣaṣṭiś ca trīṇi ca śatāni pariśritaḥ ṣaṣṭiś ca trīṇi ca śatāni yajuṣmatyaḥ
atha yāny adhi ṣaṭtriṃśat sa trayodaśo māsaḥ sa ātmā
triṃśad ātmā
pratiṣṭhā dve
prāṇā dve
śira eva ṣaṭtriṃśyau
tad yat te dve bhavato dvyakṣaraṃ hi śiraḥ
tasyai vā etasyai ṣaṭtriṃśadakṣarāyai bṛhatyai yāni daśa prathamāny akṣarāṇi sā daśākṣaraikapadā
atha yāni viṃśatiḥ sā viṃśatyakṣarā dvipadā
atha yāni triṃśat sā triṃśadakṣarā virāṭ
atha yāni trayastriṃśat sā trayastriṃśadakṣarā
atha yāni catustriṃśat sā catustriṃśadakṣarā svarāṭ
atha yat sarvaiś chandobhir ayam agniś citas tad atichandāḥ
tā u sarvā iṣṭakā eva
iṣṭaketi trīṇy akṣarāṇi tripadā gāyatrī
tenaiṣa gāyatro 'gniḥ
mṛd āpa iti trīṇy akṣarāṇi tripadā gāyatrī
teno evaiṣa gāyatraḥ
atha yad antarā chandasī tat sūdadohāḥ
atha yac chandaḥsv annaṃ tat purīṣam
tā āhutayaḥ
tāḥ samidhaḥ
atha yac chandāṃsīty ākhyāyate tal lokampṛṇā
tad vā etat sarvaṃ chandāṃsīty evākhyāyate
tat sarvo 'gnir lokampṛṇām abhisaṃpadyate
sa yo haitad evaṃ veda lokampṛṇām enam bhūtam etat sarvam abhisaṃpadyate
tā vā etāḥ ekaviṃśatir bṛhatyaḥ
ekaviṃśo vai svargo lokaḥ
bṛhatī svargo lokaḥ
tad eṣa svargaṃ lokam abhisaṃpadyata ekaviṃśaṃ ca stomam bṛhatīṃ ca chandaḥ
saṃvatsaro ha tv evaiṣo 'gniś citaḥ
tasya rātraya eva pariśritaḥ
tāḥ ṣaṣṭiśca trīṇi ca śatāni bhavanti
ṣaṣṭiś ca ha vai trīṇi ca śatāni saṃvatsarasya rātrayaḥ
ahāni yajuṣmatya iṣṭakāḥ
tāḥ ṣaṣṭiś caiva trīṇi ca śatāni bhavanti
ṣaṣṭiś ca ha vai trīṇi ca śatāni saṃvatsarasyāhāni
atha yā amūḥ ṣaṭtriṃśad iṣṭakā atiyanti yaḥ sa trayodaśo māsa ātmārdhamāsāś ca te māsāś ca caturviṃśatir ardhamāsā dvādaśa māsāḥ
atha yad antarāhorātre tat sūdadohāḥ
atha yad ahorātreṣv annaṃ tat purīṣam
tā āhutayaḥ
tāḥ samidhaḥ
atha yad ahorātrāṇīty ākhyāyate tal lokampṛṇā
tad vā etat sarvam ahorātrāṇīty evākhyāyate
tat sarvo 'gnir lokampṛṇām abhisaṃpadyate
sa yo haitad evaṃ veda lokampṛṇām enam bhūtam etat sarvam abhisaṃpadyate
tā vā etāḥ ekaviṃśatir bṛhatyaḥ
ekaviṃśo vai svargo lokaḥ
bṛhatī svargo lokaḥ
tad eṣa svargaṃ lokam abhisaṃpadyate ekaviṃśaṃ ca stomam bṛhatīṃ ca chandaḥ
ātmā ha tv evaiṣo 'gniś citaḥ
tasyāsthīny eva pariśritaḥ
tāḥ ṣaṣṭiś ca trīṇi ca śatāni bhavanti
ṣaṣṭiś ca ha vai trīṇi ca śatāni puruṣasyāsthīni
majjāno yajuṣmatya iṣṭakāḥ
tāḥ ṣaṣṭiś caiva trīṇi ca śatāni bhavanti
ṣaṣṭiś ca ha vai trīṇi ca śatāni puruṣasya majjānaḥ
atha yā amūḥ ṣaṭtriṃśad iṣṭakā atiyanti yaḥ sa trayodaśo māsa ātmā prāṇaḥ
sa tasya triṃśad ātman vidhāḥ pratiṣṭhāyāṃ dve śīrṣan dve
tad yat te dve bhavato dvikapālaṃ hi śiraḥ
atha yenemāni parvāṇi saṃtatāni tat sūdadohāḥ
athaitat trayaṃ yenāyam ātmā pracchanno loma tvaṅ māṃsam iti tat purīṣam
yat pibati tā āhutayaḥ
yad aśnāti tāḥ samidhaḥ
atha yad ātmety ākhyāyate tal lokampṛṇā
tad vā etat sarvam ātmety evākhyāyate
tat sarvo 'gnir lokampṛṇām abhisaṃpadyate
sa yo haitad evaṃ veda lokampṛṇām enam bhūtam etat sarvam abhisaṃpadyate
tā vā etāḥ ekaviṃśatir bṛhatyaḥ
ekaviṃśo vai svargo lokaḥ
bṛhatī svargo lokaḥ
tad eṣa svargaṃ lokam abhisaṃpadyate ekaviṃśaṃ ca stomam bṛhatīṃ ca chandaḥ
sarvāṇi ha tv eva bhūtāni sarve devā eṣo 'gniś citaḥ
āpo vai sarve devāḥ sarvāṇi bhūtāni
tā haitā āpa evaiṣo 'gniś citaḥ
tasya nāvyā eva pariśritaḥ
tāḥ ṣaṣṭiś ca trīṇi ca śatāni bhavanti
ṣaṣṭiś ca ha vai trīṇi ca śatāny ādityaṃ nāvyāḥ samantam pariyanti
nāvyā u eva yajuṣmatya iṣṭakāḥ
tāḥ ṣaṣṭiś caiva trīṇi ca śatāni bhavanti
ṣaṣṭiś ca ha vai trīṇi ca śatāny ādityaṃ nāvyā abhikṣaranti
atha yad antarā nāvye tat sūdadohāḥ
atha yā amūḥ ṣaṭtriṃśad iṣṭakā atiyanti yaḥ sa trayodaśo māsa ātmāyam eva sa yo 'yaṃ hiraṇmayaḥ puruṣaḥ
tasyaite pratiṣṭhe rukmaś ca puṣkaraparṇaṃ cāpaś cādityamaṇḍalaṃ ca
srucau bāhū
tāvindrāgnī
dve svayamātṛṇṇe iyaṃ cāntarikṣaṃ ca
tisro viśvajyotiṣa etā devatā agnir vāyur ādityaḥ
etā hy eva devatā viśvaṃ jyotiḥ
dvādaśartavyāḥ sa saṃvatsaraḥ sa ātmā
pañca pañcacūḍāḥ sa yajñas te devāḥ
atha yad vikarṇī ca svayamātṛṇṇā cāśmā pṛśniḥ
yaś cite 'gnir nidhīyate sā pañcatriṃśī
lokampṛṇāyai yajuḥ ṣaṭtriṃśī
so 'syaiṣa sarvasyāntam evātmā
sa eṣa sarvāsām apām madhye
sa eṣa sarvaiḥ kāmaiḥ sampannaḥ
āpo vai sarve kāmāḥ
sa eṣo 'kāmaḥ sarvakāmaḥ
na hy etaṃ kasyacana kāmaḥ
tad eṣa śloko bhavati vidyayā tad ārohanti yatra kāmāḥ parāgatāḥ na tatra dakṣiṇā yanti nāvidvāṃsas tapasvina iti
na haiva taṃ lokaṃ dakṣiṇābhir na tapasānevaṃvid aśnute
evaṃvidāṃ haiva sa lokaḥ
abhram purīṣam
candramā āhutayaḥ
nakṣatrāṇi samidhaḥ
yac candramā nakṣatre vasaty āhutis tat samidhi vasati
etad u vā āhuter annam eṣā pratiṣṭhā
tasmād āhutir na kṣīyate
etaddhy asyā annam eṣā pratiṣṭhā
atha yad devā ity ākhyāyate tal lokampṛṇā
tad vā etat sarvaṃ devā ity evākhyāyate
tad etad ṛcābhyuktaṃ viśve devā anu tat te yajur gur iti
sarvāṇi hy atra bhūtāni sarve devā yajur eva bhavanti
tat sarvo 'gnir lokampṛṇām abhisaṃpadyate
sa yo haitad evaṃ veda lokampṛṇām enam bhūtam etat sarvam abhisaṃpadyate
tā vā etāḥ ekaviṃśatir bṛhatyaḥ
ekaviṃśo vai svargo lokaḥ
bṛhatī svargo lokaḥ
tad eṣa svargaṃ lokam abhisaṃpadyata ekaviṃśaṃ ca stomam bṛhatīṃ ca chandaḥ
kuśrir ha vājaśravaso 'gniṃ cikye
taṃ hovāca suśravāḥ kauṣyo gautama yad agnim acaiṣīḥ prāñcam enam acaiṣīḥ pratyañcam enam acaiṣīr nyañcam enam acaiṣīr uttānam enam acaiṣīḥ
yady ahainam prāñcam acaiṣīḥ yathā parāca āsīnāya pṛṣṭhato 'nnādyam upāharet tādṛk tat
na te haviḥ pratigrahīṣyati
yady u vā enam pratyañcam acaiṣīḥ kasmād asya tarhi paścātpuccham akārṣīḥ
yady u vā enaṃ nyañcam acaiṣīḥ yathā nīcaḥ śayānasya pṛṣṭhe 'nnādyaṃ pratiṣṭhāpayet tādṛk tat
naiva te haviḥ pratigrahīṣyati
yady u vā enam uttānam acaiṣīḥ na vā uttānaṃ vayaḥ svargaṃ lokam abhivahati
na tvā svargaṃ lokam abhivakṣyati
asvargya u te bhaviṣyatīti
sa hovāca prāñcam enam acaiṣam pratyañcam enam acaiṣaṃ nyañcam enam acaiṣam uttānam enam acaiṣaṃ sarvā anu diśa enam acaiṣam iti
sa yat prāñcam puruṣam upadadhāti prācyau srucau tat prāṅ cīyate
atha yat pratyañcaṃ kūrmam upadadhāti pratyañci paśuśīrṣāṇi tat pratyaṅ cīyate
atha yan nyañcaṃ kūrmam upadadhāti nyañci paśuśīrṣāṇi nīcīr iṣṭakās tan nyaṅ cīyate
atha yad uttānaṃ puruṣam upadadhāty uttāne srucā uttānam ulūkhalam uttānām ukhāṃ tad uttānaś cīyate
atha yat sarvā anu diśaḥ parisarpam iṣṭakā upadadhāti tat sarvataś cīyate
atha ha koṣā dhāvayantaḥ nirūḍhaśirasam agnim upādhāvayāṃcakruḥ
teṣāṃ haika uvāca śrīr vai śiraḥ
śriyam asya nirauhīt
sarvajyāniṃ jyāsyata iti
sa ha tathaivāsa
atha haika uvāca prāṇā vai śiraḥ
prāṇān asya nirauhīt
kṣipre 'muṃ lokam eṣyatīti
sa u ha tathaivāsa
ūrdhvo vā eṣa etac cīyate yad darbhastambo logeṣṭakāḥ puṣkaraparṇaṃ rukmapuruṣau srucau svayamātṛṇṇā dūrveṣṭakā dviyajū retaḥsicau viśvajyotir ṛtavye aṣāḍhā kūrmaḥ
atha hāsyaitad eva pratyakṣatamāṃ śiro yaś cite 'gnir nidhīyate
tasmān na nirūhet
atha haite 'ruṇe aupaveśau samājagmuḥ satyayajñaḥ pauluṣir mahāśālo jābālo buḍila āśvatarāśvir indradyumno bhāllaveyo janaḥ śārkarākṣyaḥ
te ha vaiśvānare samāsata
teṣāṃ ha vaiśvānare na samiyāya
te hocur aśvapatir vā ayaṃ kaikeyaḥ samprati vaiśvānaraṃ veda
taṃ gacchāmeti
te hāśvapatiṃ kaikeyam ājagmuḥ
tebhyo ha pṛthag āvasathān pṛthag apacitīḥ pṛthak sāhasrānt somān provāca
te ha prātar asaṃvidānā eva samitpāṇayaḥ praticakramira upa tvāyāmeti
sa hovāca yan nu bhagavanto 'nūcānā anūcānaputrāḥ kim idam iti
te hocur vaiśvānaraṃ ha bhagavānt samprati veda
taṃ no brūhīti
sa hovāca samprati khalu nvā ahaṃ vaiśvānaraṃ veda
abhyādhatta samidhaḥ
upetā stheti
sa hovācāruṇam aupaveśiṃ gautama kaṃ tvaṃ vaiśvānaraṃ vettheti
pṛthivīm eva rājann iti hovāca
om iti hovāca
eṣa vai vaiśvānaraḥ
etaṃ hi vai tvam pratiṣṭhāṃ vaiśvānaraṃ vettha
tasmāt tvam pratiṣṭhitaḥ prajayā paśubhir asi
yo vā etaṃ pratiṣṭhāṃ vaiśvānaraṃ vedāpa punarmṛtyuṃ jayati sarvam āyur eti
pādau tvā etau vaiśvānarasya
pādau te 'mlāsyatāṃ yadi ha nāgamiṣya iti
pādau te 'viditāv abhaviṣyatāṃ yadi ha nāgamiṣya iti vā
atha hovāca satyayajñaṃ pauluṣim prācīnayogya kaṃ tvaṃ vaiśvānaraṃ vettheti
apa eva rājann iti hovāca
om iti hovāca
eṣa vai rayir vaiśvānaraḥ
etaṃ hi vai tvaṃ rayiṃ vaiśvānaraṃ vettha
tasmāt tvaṃ rayimān puṣṭimān asi
yo vā etaṃ rayiṃ vaiśvānaraṃ vedāpa punarmṛtyuṃ jayati sarvam āyur eti
vastis tvā eṣa vaiśvānarasya
vastis tvāhāsyad yadi ha nāgamiṣya iti
vastis te 'vidito 'bhaviṣyad yadi ha nāgamiṣya iti vā
atha hovāca mahāśālaṃ jābālam aupamanyava kaṃ tvaṃ vaiśvānaraṃ vettheti
ākāśam eva rājann iti hovāca
om iti hovāca
eṣa vai bahulo vaiśvānaraḥ
etaṃ hi vai tvam bahulaṃ vaiśvānaraṃ vettha
tasmāt tvam bahuḥ prajayā paśubhir asi
yo vā etaṃ bahulaṃ vaiśvānaraṃ vedāpa punarmṛtyuṃ jayati sarvam āyur eti
ātmā tvā eṣa vaiśvānarasya
ātmā tvāhāsyad yadi ha nāgamiṣya iti
ātmā te 'vidito 'bhaviṣyad yadi ha nāgamiṣya iti vā
atha hovāca buḍilam āśvatarāśviṃ vaiyāghrapadya kaṃ tvaṃ vaiśvānaraṃ vettheti
vāyum eva rājann iti hovāca
om iti hovāca
eṣa vai pṛthagvartmā vaiśvānaraḥ
etaṃ hi vai tvam pṛthagvartmānaṃ vaiśvānaraṃ vettha
tasmāt tvām pṛthag rathaśreṇayo 'nuyānti
yo vā etam pṛthagvartmānaṃ vaiśvānaraṃ vedāpa punarmṛtyuṃ jayati sarvam āyur eti
prāṇas tvā eṣa vaiśvānarasya
prāṇas tvāhāsyad yadi ha nāgamiṣya iti
prāṇas te 'vidito 'bhaviṣyad yadi ha nāgamiṣya iti vā
atha hovācendradyumnam bhāllaveyaṃ vaiyāghrapadya kaṃ tvaṃ vaiśvānaraṃ vettheti
ādityam eva rājann iti hovāca
om iti hovāca
eṣa vai sutatejā vaiśvānaraḥ
etaṃ hi vai tvaṃ sutatejasaṃ vaiśvānaraṃ vettha
tasmāt tavaiṣa suto 'dyamānaḥ pacyamāno 'kṣīyamāṇo gṛheṣu tiṣṭhati
yo vā etaṃ sutatejasaṃ vaiśvānaraṃ vedāpa punarmṛtyuṃ jayati sarvam āyur eti
cakṣus tvā etad vaiśvānarasya
cakṣus tvāhāsyad yadi ha nāgamiṣya iti
cakṣus te 'viditam abhaviṣyad yadi ha nāgamiṣya iti vā
atha hovāca janaṃ śārkarākṣyaṃ sāyavasa kaṃ tvaṃ vaiśvānaraṃ vettheti
divam eva rājann iti hovāca
om iti hovāca
eṣa vā atiṣṭhā vaiśvānaraḥ
etaṃ hi vai tvam atiṣṭhāṃ vaiśvānaraṃ vettha
tasmāt tvaṃ samānān atitiṣṭhasi
yo vā etam atiṣṭhāṃ vaiśvānaraṃ vedāpa punarmṛtyuṃ jayati sarvam āyur eti
mūrdhā tvā eṣa vaiśvānarasya
mūrdhā tvāhāsyad yadi ha nāgamiṣya iti
mūrdhā te 'vidito 'bhaviṣyad yadi ha nāgamiṣya iti vā
tān hovāca ete vai yūyam pṛthag vaiśvānarān vidvāṃsaḥ pṛthag annam aghasta
prādeśamātram iva ha vai devāḥ suviditā abhisaṃpannāḥ
tathā tu va enān vakṣyāmi yathā prādeśamātram evābhisaṃpādayiṣyāmīti
sa hovāca mūrdhānam upadiśann eṣa vā atiṣṭhā vaiśvānara iti
cakṣuṣī upadiśann uvācaiṣa vai sutatejā vaiśvānara iti
nāsike upadiśann uvācaiṣa vai pṛthagvartmā vaiśvānara iti
mukhyam ākāśam upadiśann uvācaiṣa vai bahulo vaiśvānara iti
mukhyā apa upadiśann uvācaiṣa vai rayir vaiśvānara iti
cubukam upadiśann uvācaiṣa vai pratiṣṭhā vaiśvānara iti
sa eṣo 'gnir vaiśvānaro yat puruṣaḥ
sa yo haitam evam agniṃ vaiśvānaram puruṣavidhaṃ puruṣe 'ntaḥ pratiṣṭhitaṃ vedāpa punarmṛtyuṃ jayati sarvam āyur eti
na hāsya bruvāṇaṃ cana vaiśvānaro hinasti
dvayaṃ vā idam attā caivādyaṃ ca
tad yadobhayaṃ samāgacchaty attaivākhyāyate nādyam
sa vai yaḥ so 'ttāgnir eva saḥ
tasmin yat kiṃ cābhyādadhaty āhitaya evāsya tāḥ
āhitayo ha vai tā āhutaya ity ācakṣate parokṣam
parokṣakāmā hi devāḥ
ādityo vā attā
tasya candramā evāhitayaḥ
candramasaṃ hy āditya ādadhatīty adhidevatam
athādhyātmam
prāṇo vā attā
tasyānnam evāhitayaḥ
annaṃ hi prāṇa ādadhatīti nv agneḥ
athārkasya
agnir vā arkaḥ
tasyāhutaya eva kam
āhutayo hy agnaye kam
ādityo vā arkaḥ
tasya candramā eva kam
candramā hy ādityāya kam ity adhidevatam
athādhyātmam
prāṇo vā arkaḥ
tasyānnam eva kam
annaṃ hi prāṇāya kam iti nv evārkasya
athokthasya
agnir vā uk
tasyāhutaya eva tham
āhutibhir hy agnir uttiṣṭhati
ādityo vā uk
tasya candramā eva tham
candramasā hy āditya uttiṣṭhatīty adhidevatam
athādhyātmam
prāṇo vā uk
tasyānnam eva tham
annena hi prāṇa uttiṣṭhatīti nv evokthasya
sa eṣo 'gnividho 'rkavidha ukthavidho yat puruṣaḥ
sa yo haitam evam agnividham arkavidham ukthavidham puruṣamupāste viduṣo haivāsyaivaṃ bhrātṛvyo mlāyati
prāṇena vā agnir dīpyate agninā vāyur vāyunāditya ādityena candramāś candramasā nakṣatrāṇi nakṣatrair vidyut
etāvatī vai dīptir asmiṃś ca loke 'muṣmiṃś ca
sarvāṃ haitāṃ dīptiṃ dīpyate 'smiṃś ca loke 'muṣmiṃś ca ya evaṃ veda
satyam brahmety upāsīta
atha khalu kratumayo 'yam puruṣaḥ
sa yāvatkratur ayam asmāl lokāt praity evaṃkratur hāmuṃ lokam pretyābhisaṃbhavati
sa ātmānam upāsīta manomayam prāṇaśarīram bhārūpam ākāśātmānaṃ kāmarūpiṇam manojavasaṃ satyasaṃkalpaṃ satyadhṛtiṃ sarvagandhaṃ sarvarasaṃ sarvā anu diśaḥ prabhūtaṃ sarvam idam abhyāptam avākkam anādaram
yathā vrīhir vā yavo vā śyāmāko vā śyāmākataṇḍulo vaivam ayam antarātman puruṣo hiraṇmayaḥ
yathā jyotir adhūmam evaṃ jyāyān divo jyāyān ākāśāj jyāyān asyai pṛthivyai jyāyānt sarvebhyo bhūtebhyaḥ
sa prāṇasyātmaiṣa ma ātmā
etam ita ātmānam pretyābhisaṃbhaviṣyāmīti
yasya syād addhā na vicikitsāstīti ha smāha śāṇḍilyaḥ
evam etad iti
uṣā vā aśvasya medhyasya śiraḥ sūryaś cakṣur vātaḥ prāṇo vyāttam agnir vaiśvānaraḥ
saṃvatsara ātmāśvasya medhyasya dyauṣ pṛṣṭham antarikṣam udaram pṛthivī pājasyaṃ diśaḥ pārśve avāntaradiśaḥ parśava ṛtavo 'ṅgāni māsāś cārdhamāsāś ca parvāṇy ahorātrāṇi pratiṣṭhā nakṣatrāṇy asthīni nabho māṃsāny ūvadhyaṃ sikatāḥ sindhavo gudā yakṛc ca klomānaś ca parvatā oṣadhayaś ca vanaspatayaś ca lomāny udyan pūrvārdho nimlocan jaghanārdhaḥ
yad vijṛmbhate tad vidyotate
yad vidhūnute tat stanayati
yan mehati tad varṣati
vāg evāsya vāk
ahar vā aśvaṃ purastān mahimānvajāyata
tasya pūrve samudre yoniḥ
rātrir enaṃ paścān mahimānvajāyata
tasyāpare samudre yoniḥ
etau vā aśvam mahimānāv abhitaḥ saṃbabhūvatuḥ
hayo bhūtvā devān avahad vājī gandharvān arvāsurān aśvo manuṣyān
samudra evāsya bandhuḥ samudro yoniḥ
naiveha kiṃ canāgra āsīt
mṛtyunaivedam āvṛtam āsīd aśanāyayā
aśanāyā hi mṛtyuḥ
tan mano 'kurutātmanvī syām iti
so 'rcann acarat
tasyārcata āpo 'jāyanta
arcate vai me kam abhūd iti
tad evārkyasyārkatvam
kaṃ ha vā asmai bhavati ya evam etad arkyasyārkatvaṃ veda
āpo vā arkaḥ
tad yad apāṃ śara āsīt tat samahanyata
sā pṛthivy abhavat
tasyām aśrāmyat
tasya śrāntasya taptasya tejo raso niravartatāgniḥ
sa tredhātmānaṃ vyakuruta ādityaṃ tṛtīyaṃ vāyuṃ tṛtīyam
sa eṣa prāṇas tredhāvihitaḥ
tasya prācī dik śiraḥ
asau cāsau cermau
athāsya pratīcī dik puccham
asau cāsau ca sakthyau
dakṣiṇā codīcī ca pārśve
dyauṣ pṛṣṭham
antarikṣam udaram
iyam uraḥ
sa eṣo 'psu pratiṣṭhito yatra kva caiti
tad eva pratitiṣṭhaty evaṃ vidvān
so 'kāmayata dvitīyo ma ātmā jāyeteti
sa manasā vācam mithunaṃ samabhavad aśanāyām mṛtyuḥ
tad yad reta āsīt sa saṃvatsaro 'bhavat
na ha purā tataḥ saṃvatsara āsa
tam etāvantaṃ kālam abibhar yāvānt saṃvatsaraḥ
tam etāvataḥ kālasya parastād asṛjata
taṃ jātam abhivyādadāt
sa bhāṇ akarot
saiva vāg abhavat
sa aikṣata yadi vā imam abhimaṃsye kanīyo 'nnaṃ kariṣya iti
sa tayā vācā tenātmanedaṃ sarvam asṛjata yad idaṃ kiṃ carco yajūṃṣi sāmāni chandāṃsi yajñān prajām paśūn
sa yad yad evāsṛjata tat tad attum adhriyata
sarvaṃ vā attīti tad aditer adititvam
sarvasyāttā bhavati sarvam asyānnam bhavati ya evam etad aditer adititvaṃ veda
so 'kāmayata bhūyasā yajñena bhūyo yajeyeti
so 'śrāmyat
sa tapo 'tapyata
tasya śrāntasya taptasya yaśo vīryam udakrāmat
prāṇā vai yaśo vīryam
tat prāṇeṣūtkrānteṣu śarīraṃ śvayitum adhriyata
tasya śarīra eva mana āsīt
so 'kāmayata medhyaṃ ma idaṃ syāt
ātmanvy anena syām iti
tato 'śvaḥ samabhavat
yad aśvat tan medhyam abhūd iti
tad evāśvamedhasyāśvamedhatvam
eṣa ha vā aśvamedhaṃ veda ya enam evaṃ veda
tam anavarudhyevāmanyata
taṃ saṃvatsarasya parastād ātmana ālabhata
paśūn devatābhyaḥ pratyauhat
tasmāt sarvadevatyaṃ prokṣitam prājāpatyam ālabhante
eṣa vā aśvamedho ya eṣa tapati
tasya saṃvatsara ātmā
ayam agnir arkaḥ
tasyeme lokā ātmānaḥ
tāv etāv arkāśvamedhau
so punar ekaiva devatā bhavati mṛtyur eva
apa punarmṛtyuṃ jayati nainam mṛtyur āpnoti mṛtyur asyātmā bhavati sarvam āyur ety etāsāṃ devatānām eko bhavati ya evaṃ veda
atha vaṃśaḥ
samānam ā sāṃjīvīputrāt
sāṃjīvīputro māṇḍūkāyaneḥ
māṇḍūkāyanir māṇḍavyāt
māṇḍavyaḥ kautsāt
kautso māhittheḥ
māhitthir vāmakakṣāyaṇāt
vāmakakṣāyaṇo vātsyāt
vātsyaḥ śāṇḍilyāt
śāṇḍilyaḥ kuśreḥ
kuśrir yajñavacaso rājastambāyanāt
yajñavacā rājastambāyanas turāt kāvaṣeyāt
turaḥ kāvaṣeyaḥ prajāpateḥ
prajāpatir brahmaṇaḥ
brahma svayaṃbhu
brahmaṇe namaḥ
brahmaudanam pacati
reta eva taddhatte yadājyam ucchiṣyate tena raśanām abhyajyādatte tejo vā ājyam prājāpatyo 'svaḥ prajāpatimeva tejasā samardhayatyapūto vā eṣo 'medhyo yadaśvaḥ
darbhamayī raśanā bhavati
pavitraṃ vai darbhāḥ punātyevainam pūtamevainam medhyamālabhate
aśvasya vā ālabdhasya
reta udakrāmat tat suvarṇaṃ hiraṇyamabhavad yat suvarṇaṃ hiraṇyaṃ dadātyaśvameva retasā samardhayati
prajāpatiryajñamasṛjata
tasya mahimāpākrāmat sa mahartvijaḥ prāviśat taṃ mahartvigbhir anvaicchat tam mahartvigbhir anvavindad yan mahartvijo brahmaudanam prāśnanti mahimānameva tad yajñasya yajamāno 'varunddhe brahmaudane suvarṇaṃ hiraṇyaṃ dadāti reto vā odano reto hiraṇyaṃ retasaivāsmiṃstad reto dadhāti śatamānam bhavati śatāyur vai puruṣaḥ śatendriya āyur evendriyaṃ vīryam ātman dhatte catuṣṭayīr apo vasatīvarīr madhyamāyāhne gṛhṇāti tā digbhyaḥ samāhṛtā bhavanti dikṣu vā annam annam āpo 'nnenaivāsmā annam avarunddhe
vyṛddham u vā etad yajñasya
yad ayajuṣkeṇa kriyata imām agṛbhṇan raśanām ṛtasyetyaśvābhidhānīm ādatte yajuṣkṛtyai yajñasya samṛddhyai dvādaśāratnir bhavati dvādaśa māsāḥ saṃvatsaraḥ saṃvatsarameva yajñamāpnoti
tadāhuḥ
dvādaśāratnī raśanā kāryā3 trayodaśāratnī3r ity ṛṣabho vā eṣa ṛtūnāṃ yat saṃvatsaras tasya trayodaśo māso viṣṭapamṛṣabha eṣa yajñānāṃ yadaśvamedho yathā vā ṛṣabhasya viṣṭapam evametasya viṣṭapaṃ trayodaśam aratniṃ raśanāyāmupādadhyāt tad yatharṣabhasya viṣṭapaṃ saṃskriyate tādṛktat
abhidhā asīti
tasmād aśvamedhayājī sarvā diśo'bhijayati bhuvanam asīti bhuvanaṃ tajjayati yantāsi dharteti yantāram evainaṃ dhartāraṃ karoti sa tvamagniṃ vaiśvānaram ityagnim evainaṃ vaiśvānaraṃ gamayati saprathasaṃ gaccheti prajayaivainam paśubhiḥ prathayati svāhākṛta iti vaṣaṭkāra evāsyaiṣa svagā tvā devebhya iti devebhya evainaṃ svagākaroti prajāpataya iti prājāpatyo 'śvaḥ svayaivainaṃ devatayā samardhayati
īśvaro vā eṣaḥ
ārtim ārtor yo brahmaṇe devebhyo 'pratiprocyāśvaṃ badhnāti brahmannaśvam bhantsyāmi devebhyaḥ prajāpataye tena rādhyāsamiti brahmāṇamāmantrayate brahmaṇa evainam pratiprocya badhnāti nārtimārchati taṃ badhāna devebhyaḥ prajāpataye tena rādhnuhīti brahmā prasauti svayaivainaṃ devatayā samardhayatyatha prokṣatyasāveva bandhuḥ
sa prokṣati
prajāpataye tvā juṣṭam prokṣāmīti prajāpatirvai devānāṃ vīryavattamo vīryamevāsmindadhāti tasmād aśvaḥ paśūnāṃ vīryavattamaḥ
indrāgnibhyāṃ tvā juṣṭam prokṣāmīti
indrāgnī vai devānām ojasvitamā oja evāsmindadhāti tasmādaśvaḥ paśūnām ojasvitamaḥ
vāyave tvā juṣṭam prokṣāmīti
vāyurvai devānāmāśiṣṭho javamevāsmindadhāti tasmādaśvaḥ paśūnām āśiṣṭhaḥ
viśvebhyastvā devebhyo juṣṭam prokṣāmīti
viśve vai devā devānāṃ yaśasvitamā yaśa evāsmindadhāti tasmād aśvaḥ paśūnāṃ yaśasvitamaḥ sarvebhyastvā devebhyo juṣṭam prokṣāmīti
tadāhuḥ
yat prājāpatyo 'śvo 'tha kathāpyanyābhyo devatābhyaḥ prokṣatīti sarvā vai devatā aśvamedhe'nvāyattā yadāha sarvebhyastvā devebhyaḥ prokṣāmīti sarvā evāsmindevatā anvāyātayati tasmādaśvamedhe sarvā devatā anvāyattāḥ pāpmā vā etam bhrātṛvya īpsati yo 'śvamedhena yajeta vajro 'śvaḥ paro martaḥ paraḥ śveti śvānaṃ caturakṣaṃ hatvādhaspadam aśvasyopaplāvayati vajreṇaivainam avakrāmati nainaṃ pāpmā bhrātṛvya āpnoti
yathā vai haviṣo 'hutasya skandet evam etat paśo skandati yaṃ niktam anālabdham utsṛjanti yatstokīyā juhoti sarvahutam evainaṃ juhotyaskandāyāskannaṃ hi tadyaddhutasya skandati sahasraṃ juhoti sahasrasaṃmito vai svargo lokaḥ svargasya lokasyābhijityai
tadāhuḥ
yanmitā juhuyātparimitamavarundhītetyamitā juhotyaparimitasyaivāvaruddhyā uvāca ha prajāpati stokīyāsu vā ahamaśvamedhaṃ saṃsthāpayāmi tena saṃsthitenaivāta ūrdhvaṃ carāmīti
agnaye svāheti
agnaya evainaṃ juhoti somāya svāheti somāyaivainaṃ juhoty apāṃ modāya svāhety adbhya evainaṃ juhoti savitre svāheti savitra evainaṃ juhoti vāyave svāheti vāyava evainaṃ juhoti viṣṇave svāheti viṣṇava evainaṃ juhotīndrāya svāhetīndrāyaivainaṃ juhoti bṛhaspataye svāheti bṛhaspataya evainaṃ juhoti mitrāya svāheti mitrāyaivainaṃ juhoti varuṇāya svāheti varuṇāyaivainaṃ juhoty etāvanto vai sarve devās tebhya evainaṃ juhoti parācīr juhoti parāṅ iva vai svargo lokaḥ svargasya lokasyābhijityai
īśvaro vā eṣaḥ
parāṅ pradaghor yaḥ parācīrāhutīrjuhoti punarāvartate 'sminneva loke pratitiṣṭhaty etāṃ ha vāva sa yajñasya saṃsthitim uvācāskandāyāskannaṃ hi tadyaddhutasya skandati
yathā vai haviṣo 'hutasya skandet
evam etat paśo skandati yam prokṣitam anālabdham utsṛjanti yad rūpāṇi juhoti sarvahutamevainaṃ juhotyaskandāyāskannaṃ hi tadyaddhutasya skandati hiṅkārāya svāhā hiṃkṛtāya svāhetyetāni vā aśvasya rūpāṇi tānyevāvarunddhe
tadāhuḥ
anāhutir vai rūpāṇi naitā hotavyā ity atho khalvāhuratra vā aśvamedhaḥ saṃtiṣṭhate yadrūpāṇi juhoti hotavyā eveti bahirdhā vā etamāyatanātkaroti bhrātṛvyamasmai janayati yasyānāyatane 'nyatrāgner āhutīrjuhoti
sāvitryā eveṣṭeḥ
purastādanudrutya sakṛd eva rūpāṇyāhavanīye juhoty āyatana evāhutīrjuhoti nāsmai bhrātṛvyaṃ janayati yajñamukhe yajñamukhe juhoti yajñasya saṃtatyā avyavacchedāya
tadāhuḥ
yad yajñamukhe yajñamukhe juhuyāt paśubhirvyṛdhyeta pāpīyāntsyāt sakṛdeva hotavyā na paśubhir vyṛdhyate na pāpīyān bhavaty aṣṭācatvāriṃśataṃ juhoty aṣṭācatvāriṃśadakṣarā jagatī jāgatāḥ paśavo jagatyaivāsmai paśūn avarunddha ekamatiriktaṃ juhoti tasmādekaḥ prajāsvardhukaḥ
prajāpatiraśvamedhamasṛjata so 'smāt sṛṣṭaḥ parāṅait sa diśo'nuprāviśat taṃ devāḥ praiṣamaicchaṃs tamiṣṭibhir anuprāyuñjata tamiṣṭibhiranvaicchaṃs tamiṣṭibhiranvavindan yad iṣṭibhiryajate 'śvameva tanmedhyaṃ yajamāno 'nvicchati
sāvitryo bhavanti iyaṃ vai savitā yo vā asyāṃ nilayate yo'nyatraityasyāṃ vāva tamanuvindanti na vā imāṃ kaścana tiryaṅnordhvo'tyetumarhati yatsāvitryo bhavantyaśvasyaivānuvittyai
tadāhuḥ pra vā etad aśvo mīyate yat parāṅeti na hyenam pratyāvartayantīti yat sāyaṃ dhṛtīrjuhoti kṣemo vai dhṛtiḥ kṣemo rātriḥ kṣemeṇaivainaṃ dādhāra tasmāt sāyam manuṣyāśca paśavaśca kṣemyā bhavanty atha yat prātariṣṭibhir yajata icchatyevainaṃ tat tasmād divā naṣṭaiṣa eti yad v eva sāyaṃ dhṛtīr juhoti prātariṣṭibhir yajate yogakṣemameva tad yajamānaḥ kalpayate tasmād yatraitena yajñena yajante kﾱptaḥ prajānāṃ yogakṣemo bhavati
apa vā etasmāt śrī rāṣṭraṃ krāmati yo'śvamedhena yajate yadā vai puruṣaḥ śriyaṃ gacchati vīṇāsmai vādyate brāhmaṇau vīṇāgāthinau saṃvatsaraṃ gāyataḥ śriyai vā etadrūpaṃ yadvīṇā śriyamevāsmiṃstaddhattaḥ
tadāhuḥ yadubhau brāhmaṇau gāyetām apāsmāt kṣatraṃ krāmed brahmaṇo vā etadrūpaṃ yadbrāhmaṇo na vai brahmaṇi kṣatraṃ ramata iti
yadubhau rājanyau apāsmād brahmavarcasaṃ krāmet kṣatrasya vā etad rūpaṃ yad rājanyo na vai kṣatre brahmavarcasaṃ ramata iti brāhmaṇo'nyo gāyati rājanyo'nyo brahma vai brāhmaṇaḥ kṣatraṃ rājanyas tadasya brahmaṇā ca kṣatreṇa cobhayataḥ śrīḥ parigṛhītā bhavati
tadāhuḥ yadubhau divā gāyetām prabhraṃśukāsmācchrīḥ syād brahmaṇo vā etadrūpaṃ yad ahar yadā vai rājā kāmayate 'tha brāhmaṇaṃ jināti pāpīyāṃstu bhavati
yadubhau naktam apāsmādbrahmavarcasaṃ krāmet kṣatrasya vā etad rūpaṃ yad rātrir na vai kṣatre brahmavarcasaṃ ramata iti divā brāhmaṇo gāyati naktaṃ rājanyas tatho hāsya brahmaṇā ca kṣatreṇa cobhayataḥ śrīḥ parigṛhītā bhavatīti
ayajatetyadadāditi brāhmaṇo gāyatīṣṭāpūrtaṃ vai brāhmaṇasyeṣṭāpūrtenaivainaṃ sa samardhayatīty ayudhyatety amuṃ saṃgrāmamajayaditi rājanyo yuddhaṃ vai rājanyasya vīryaṃ vīryeṇaivainaṃ sa samardhayati tisro 'nyo gāthā gāyati tisro 'nyaḥ ṣaṭ sampadyante ṣaḍ ṛtavaḥ saṃvatsara ṛtuṣveva saṃvatsare pratitiṣṭhati tābhyāṃ śataṃ dadāti śatāyurvai puruṣaḥ śatendriya āyur evendriyaṃ vīryam ātman dhatte
vibhūḥ mātrā prabhūḥ pitrā iti
iyam vai mātā asau pitā
ābhyām eva enam paridadāti
aśvaḥ asi hayaḥ asi iti śāsti eva enam
tat tasmāt śiṣṭāḥ prajāḥ jāyante
atyaḥ asi mayaḥ asi iti ati eva enam nayati
tasmāt aśvaḥ paśūnām śraiṣṭhyam gacchati
arvā asi saptiḥ asi vājī asi iti
yathāyajus eva etat
vṛṣā asi nṛmaṇāḥ asi iti
mithuna tvāya yayuḥ
nāma asi śiśuḥ nāma asi iti
etat vai aśvasya priyam nāmadheyam
priyeṇa eva enam nāmnā abhivadati
tasmāt api āmitrau saṃgatya nāmnā ced abhivadataḥ anyonyam sam eva jānāte
ādityānām patvā anvihi iti
ādityān eva enam gamayati
devāḥ āśā pālāḥ etam devebhyaḥ aśvam medhāya prokṣitam rakṣata iti
śatam vai talpyāḥ rāja putrāḥ āśā pālāḥ
tebhyaḥ eva enam paridadāti
iha rantiḥ iha ramatām iha dhṛtiḥ iha svadhṛtiḥ svāhā iti
saṃvatsaram āhutīḥ juhoti ṣoḍaśa navatīḥ
etāḥ vai aśvasya bandhanam
tābhiḥ eva enam badhnāti
tasmāt aśvaḥ pramuktaḥ bandhanam āgacchati ṣoḍaśa navatīḥ
etāḥ vai aśvasya bandhanam
tābhiḥ eva enam badhnāti
tasmāt aśvaḥ pramuktaḥ bandhanam na jahāti
rāṣṭram vai aśvamedhaḥ
rāṣṭre ete vyāyacchante ye aśvam rakṣanti
teṣām ye udṛcam gacchanti rāṣṭreṇa eva te rāṣṭram bhavanti
atha ye na udṛcam gacchanti rāṣṭrāt te vyavacchidyante
tasmāt rāṣṭrī aśvamedhena yajeta
parā vai eṣa sicyate yaḥ abalaḥ aśvamedhena yajate
yadi amitrāḥ aśvam vinderan yajñaḥ asya vicchidyeta pāpīyān syāt
śatam kavacinaḥ rakṣanti yajñasya saṃtatyai avyavacchedāya
na pāpīyān bhavati
atha anyam ānīya prokṣeyuḥ
sā eva tatra prāyaścittiḥ
prajāpatirakāmayata aśvamedhena yajeyeti so'śrāmyat sa tapo'tapyata tasya śrāntasya taptasya saptadhātmano devatā apākrāmant sā dīkṣābhavat sa etāni vaiśvadevānyapaśyat tānyajuhot tairvai sa dīkṣāmavārunddha yad vaiśvadevāni juhoti dīkṣāmeva tair yajamāno 'varunddhe 'nvahaṃ juhoty anvahameva dīkṣāmavarunddhe sapta juhoti sapta vai tā devatā apākrāmaṃs tābhir evāsmai dīkṣām avarunddhe
apa vā etebhyaḥ prāṇāḥ krāmanti ye dīkṣām atirecayanti saptāham pracaranti sapta vai śīrṣaṇyāḥ prāṇāḥ prāṇā dīkṣā prāṇairevāsmai prāṇāndīkṣāmavarunddhe tredhā vibhajya devatāṃ juhoti tryāvṛto vai devās tryāvṛta ime lokā ṛddhyām eva vīrya eṣu lokeṣu pratitiṣṭhati
ekaviṃśatiḥ sampadyante dvādaśa māsāḥ pañcartavastraya ime lokā asāvāditya ekaviṃśas tad daivaṃ kṣatraṃ sā śrīs tad ādhipatyaṃ tadbradhnasya viṣṭapaṃ tatsvārājyamaśnute
triṃśatamaudgrabhaṇāni juhoti triṃśadakṣarā virāḍ virāḍ u kṛtsnamannaṃ kṛtsnasyaivānnādyasyāvaruddhyai catvāry audgrabhaṇāni juhoti trīṇi vaiśvadevāni sapta sampadyante sapta vai śīrṣaṇyāḥ prāṇāḥ prāṇā dīkṣā prāṇair evāsmai prāṇāndīkṣāmavarunddhe pūrṇāhutimuttamāṃ juhoti pratyuttabdhyai sayuktvāya
prajāpatiraśvamedhamasṛjata sa sṛṣṭaḥ prarcam avlīnāt pra sāma taṃ vaiśvadevānyudayacchan yad vaiśvadevāni juhotyaśvamedhasyaivodyatyai
kāya svāhā kasmai svāhā katamasmai svāheti prājāpatyam mukhyaṃ karoti prajāpatimukhābhirevainaṃ devatābhir udyacchati
svāhādhim ādhītāya svāhā manaḥ prajāpataye svāhā cittaṃ vijñātāyeti yadeva pūrvāsām brāhmaṇaṃ tad atra
adityai svāhā adityai mahyai svāhādityai sumṛḍīkāyai svāhetīyaṃ vā aditir anayaivainam udyacchati
sarasvatyai svāhā sarasvatyai pāvakāyai svāhā sarasvatyai bṛhatyai svāheti vāgvai sarasvatī vācaivainamudyacchati
pūṣṇe svāhā pūṣṇe prapathyāya svāhā pūṣṇe naraṃdhiṣāya svāheti paśavo vai pūṣā paśubhirevainam udyacchati
tvaṣṭre svāhā tvaṣṭre turīpāya svāhā tvaṣṭre pururūpāya svāheti tvaṣṭā vai paśūnām mithunānāṃ rūpakṛd rūpairevainam udyacchati
viṣṇave svāhā viṣṇave nibhūyapāya svāhā viṣṇave śipiviṣṭāya svāheti yajño vai viṣṇur yajñenaivainam udyacchati viśvo devasya neturiti pūrṇāhutimuttamāṃ juhotīyaṃ vai pūrṇāhutir asyāmevāntataḥ pratitiṣṭhati
ā brahman brāhmaṇo brahmavarcasī jāyatāmiti brāhmaṇa eva brahmavarcasaṃ dadhāti tasmātpurā brāhmaṇo brahmavarcasī jajñe
ā rāṣṭre rājanyaḥ śūra iṣavyo'tivyādhī mahāratho jāyatāmiti rājanya eva śauryam mahimānaṃ dadhāti tasmāt purā rājanyaḥ śūra iṣavyo'tivyādhī mahāratho jajñe
dogdhrī dhenuriti dhenvāmeva payo dadhāti tasmātpurā dhenurdogdhrī jajñe
voḍhānaḍvāniti anaḍuhyeva balaṃ dadhāti tasmātpurānaḍvānvoḍhā jajñe
āśuḥ saptiriti aśva eva javaṃ dadhāti tasmātpurāśvaḥ sartā jajñe
puraṃdhir yoṣeti yoṣityeva rūpaṃ dadhāti tasmād rūpiṇī yuvatiḥ priyā bhāvukā
jiṣṇū ratheṣṭhā iti rājanya eva jaitram mahimānaṃ dadhāti tasmāt purā rājanyo jiṣṇurjajñe
sabheyo yuveti eṣa vai sabheyo yuvā yaḥ prathamavayasī tasmāt prathamavayasī strīṇām priyo bhāvukaḥ
āsya yajamānasya vīro jāyatāmiti yajamānasyaiva prajāyāṃ vīryaṃ dadhāti tasmātpurejānasya vīro jajñe
nikāme nikāme naḥ parjanyo varṣatviti
nikāme nikāme vai tatra parjanyo varṣati yatraitena yajñena yajante phalavatyo na oṣadhayaḥ pacyantāmiti phalavatyo vai tatrauṣadhayaḥ pacyante yatraitena yajñena yajante yogakṣemo naḥ kalpatāmiti yogakṣemo vai tatra kalpate yatraitena yajñena yajante tasmādyatraitena yajñena yajante kﾱptaḥ prajānāṃ yogakṣemo bhavati
prajāpatirdevebhyo yajñān vyādiśat sa ātmannaśvamedhamadhatta te devāḥ prajāpatimabruvanneṣa vai yajño yad aśvamedho 'pi no'trāstu bhaga iti tebhya etānannahomānkalpayad yad annahomānjuhoti devāneva tatprīṇāti
ājyena juhoti tejo vā ājyaṃ tejasaivāsmiṃstattejo dadhāty ājyena juhoty etadvai devānām priyaṃ dhāma yadājyam priyeṇaivainān dhāmnā samardhayati
saktubhirjuhoti devānāṃ vā etadrūpaṃ yatsaktavo devāneva tatprīṇāti
dhānābhirjuhoti ahorātrāṇāṃ vā etadrūpaṃ yaddhānā ahorātrāṇyeva tatprīṇāti
lājairjuhoti nakṣatrāṇāṃ vā etadrūpaṃ yallājā nakṣatrāṇyeva tatprīṇāti prāṇāya svāhāpānāya svāheti nāmagrāhaṃ juhoti nāmagrāhamevaināṃstatprīṇāty ekasmai svāhā dvābhyāṃ svāhā śatāya svāhaikaśatāya svāhety anupūrvaṃ juhoty anupūrvamevaināṃstatprīṇāty ekottarā juhoty ekavṛdvai svargo loka ekadhaivainaṃ svargaṃ lokaṃ gamayati parācīr juhoti parāṅiva vai svargo lokaḥ svargasya lokasyābhijityai
īśvaro vā eṣaḥ parāṅ pradaghor yaḥ parācīrāhutīrjuhoti naikaśatamatyeti yad ekaśatam atīyād āyuṣā yajamānaṃ vyardhayed ekaśataṃ juhoti śatāyurvai puruṣa ātmaikaśata āyuṣyevātmanpratitiṣṭhati vyuṣṭyai svāhā svargāya svāhetyuttame āhutī juhoti rātrirvai vyuṣṭirahaḥ svargo 'horātre eva tatprīṇāti
tadāhuḥ yadubhe divā vā naktaṃ vā juhuyādahorātre mohayed vyuṣṭyai svāhety anudita āditye juhoti svargāya svāhety udite 'horātrayoravyatimohāya
rājā vā eṣa yajñānāṃ yadaśvamedhaḥ yajamāno vā aśvamedho yajamāno yajño yadaśve paśūnniyunakti yajña eva tadyajñamārabhate
aśvaṃ tūparaṃ gomṛgamiti tānmadhyame yūpa ālabhate senāmukhamevāsyaitena saṃśyati tasmādrājñaḥ senāmukham bhīṣmam bhāvukam
kṛṣṇagrīvamāgneyaṃ rarāṭe purastāt pūrvāgnimeva taṃ kurute tasmādrājñaḥ pūrvāgnirbhāvukaḥ
sārasvatīm meṣīmadhastāddhanvoḥ strīreva tadanugāḥ kurute tasmātstriyaḥ puṃso'nuvartmāno bhāvukāḥ
āśvināvadhorāmau bāhvoḥ bāhvoreva balaṃ dhatte tasmādrājā bāhubalī bhāvukaḥ
saumāpauṣṇaṃ śyāmaṃ nābhyām pratiṣṭhāmeva tāṃ kuruta iyaṃ vai pūṣāsyāmeva pratitiṣṭhati
sauryayāmau śvetaṃ ca kṛṣṇaṃ ca pārśvayoḥ kavace eva te kurute tasmādrājā saṃnaddho vīryaṃ karoti
tvāṣṭrau lomaśasakthau sakthyoḥ ūrvoreva balaṃ dhatte tasmādrājorubalī bhāvukaḥ
vāyavyaṃ śvetam pucche utsedhameva taṃ kurute tasmādutsedham prajā bhaye'bhisaṃśrayantīndrāya svapasyāya vehatam yajñasya sendratāyai vaiṣṇavo vāmano yajño vai viṣṇur yajña evāntataḥ pratitiṣṭhati
te vā ete pañcadaśa paryaṅgyāḥ paśavo bhavanti pañcadaśo vai vajro vīryaṃ vajro vajreṇaivaitadvīryeṇa yajamānaḥ purastātpāpmānamapahate
pañcadaśapañcadaśo evetareṣu pañcadaśo vai vajro vīryaṃ vajro vajreṇaivaitadvīryeṇa yajamāno'bhitaḥ pāpmānamapahate
tadāhuḥ apāhaivaitaiḥ pāpmānaṃ hatā ity akṛtsnaṃ ca tvai prajāpatiṃ saṃskaroti na cedaṃ sarvamavarunddhe
saptadaśaiva paśūnmadhyame yūpa ālabheta saptadaśo vai prajāpatiḥ prajāpatiraśvamedho'śvamedhasyaivāptyai ṣoḍaśaṣoḍaśetareṣu ṣoḍaśakalaṃ vā idaṃ sarvaṃ tadidaṃ sarvamavarunddhe
tānkathamāprīṇīyādityāhuḥ samiddho añjankṛdaram matīnāmiti bārhadukthībhir āprīṇīyād bṛhaduktho ha vai vāmadevyo'śvo vā sāmudriraśvasyāprīrdadarśa tā etās tābhirevainametadāprīṇīma iti vadanto na tathā kuryājjāmadagnībhirevāprīṇīyāt prajāpatirvai jamadagniḥ so'śvamedhaḥ svayaivainaṃ devatayā samardhayati tasmājjāmadagnībhir evāprīṇīyāt
taddhaike eteṣām paryaṅgyāṇāṃ nānā yājyāpuronuvākyāḥ kurvanti vindāma eteṣāmavittyetareṣāṃ na kurma iti na tathā kuryāt kṣatraṃ vā aśvo viḍitare paśavaḥ pratipratinīṃ ha te pratyudyāminīṃ kṣatrāya viśaṃ kurvanty atho āyuṣā yajamānaṃ vyardhayanti ye tathā kurvanti tasmātprājāpatya evāśvo devadevatyā itare kṣatrāyaiva tadviśaṃ kṛtānukarāmanuvartmānaṃ karoty atho āyuṣaiva yajamānaṃ samardhayati
hiraṇmayo'śvasya śāso bhavati lohamayāḥ paryaṅgyāṇāmāyasā itareṣāṃ jyotirvai hiraṇyaṃ rāṣṭramaśvamedho jyotireva tadrāṣṭre dadhāty atho hiraṇyajyotiṣaiva yajamānaḥ svargaṃ lokamety atho anūkāśameva taṃ kurute svargasya lokasya samaṣṭyai
atho kṣatraṃ vā aśvaḥ kṣatrasyaitadrūpaṃ yaddhiraṇyaṃ kṣatrameva tatkṣatreṇa samardhayati
atha yallohamayāḥ paryaṅgyāṇām yathā vai rājño rājāno rājakṛtaḥ sūtagrāmaṇya evaṃ vā ete'śvasya yat paryaṅgyā evamu vā etaddhiraṇyasya yallohaṃ svenaivaināṃstadrūpeṇa samardhayati
atha yadāyasā itareṣām viḍvā itare paśavo viśa etadrūpaṃ yadayo viśameva tadviśā samardhayati vaitasa iṭasūna uttarato'śvasyāvadyanty ānuṣṭubho vā aśva ānuṣṭubhaiṣā dik svāyāmevainaṃ taddiśi dadhāty atha yadvaitasa iṭasūne 'psuyonirvā aśvo 'psujā vetasaḥ svayaivainaṃ yonyā samardhayati
devā vā aśvamedhe pavamānaṃ svargaṃ lokaṃ na prājānaṃs tamaśvaḥ prājānād yadaśvamedhe'śvena pavamānāya sarpanti svargasya lokasya prajñātyai pucchamanvārabhante svargasyaiva lokasya samaṣṭyai na vai manuṣyaḥ svargaṃ lokam añjasā vedāśvo vai svargaṃ lokamañjasā veda
yad udgātodgāyet
yathākṣetrajño 'nyena pathā nayettādṛktad atha yadudgātāramavarudhyāśvamudgīthāya vṛṇīte yathā kṣetrajño'ñjasā nayedevamevaitad yajamānamaśvaḥ svargaṃ lokamañjasā nayati hiṃkaroti sāmaiva taddhiṃkaroty udgītha eva sa vaḍavā uparundhanti saṃśiñjate yathopagātāra upagāyanti tādṛktaddhiraṇyaṃ dakṣiṇā suvarṇaṃ śatamānaṃ tasyoktaṃ brāhmaṇam
prajāpatiḥ akāmayata ubhau lokau abhijayeyam deva lokam ca manuṣya lokam ca iti
saḥ etān paśūn apaśyat grāmyān ca āraṇyān ca
tān ālabhata
taiḥ imau lokau avārunddha
grāmyaiḥ eva paśubhiḥ imam lokam avārunddha āraṇyaiḥ amum
ayam vai lokaḥ manuṣya lokaḥ
atha asau deva lokaḥ
yat grāmyān paśūn ālabhate imam eva taiḥ lokam yajamānaḥ avarunddhe yat āraṇyān amum taiḥ
sa yat grāmyaiḥ saṃsthāpayet sam adhvānaḥ krāmeyuḥ samantikam grāmayoḥ grāma antau syātām
na ṛkṣīkāḥ puruṣavyāghrāḥ parimoṣiṇaḥ āvyādhinyaḥ taskarāḥ araṇyeṣu ājāyeran
yat āraṇyaiḥ vi adhvānaḥ krāmeyuḥ vidūram grāmayoḥ grāma antau syātām
ṛkṣīkāḥ puruṣavyāghrāḥ parimoṣiṇaḥ āvyādhinyaḥ taskarāḥ araṇyeṣu ājāyeran
tat āhuḥ apaśuḥ vai eṣa yat āraṇyaḥ na etasya hotavyam yat juhuyāt kṣipram yajamānam araṇyam mṛtam hareyuḥ araṇya bhāgāḥ hi āraṇyāḥ paśavaḥ yat na juhuyāt yajñaveśasam syāt iti
paryagnikṛtān eva utsṛjanti
tat na eva hutam na ahutam
na yajamānam araṇyam mṛtam haranti
na yajñaveśasam bhavati
grāmyaiḥ saṃsthāpayati
vi pitāputrau avasyataḥ
sam adhvānaḥ krāmanti
samantikam grāmayoḥ grāma antau bhavataḥ
na ṛkṣīkāḥ puruṣavyāghrāḥ parimoṣiṇaḥ āvyādhinyaḥ taskarāḥ araṇyeṣu ājāyante
prajāpatiraśvamedhamasṛjata so'smātsṛṣṭaḥ parāṅait sa paṅktirbhūtvā saṃvatsaram prāviśat te'rdhamāsā abhavaṃs tam pañcadaśibhiranuprāyuṅkta tamāpnot tamāptvā pañcadaśibhiravārunddhārdhamāsānāṃ vā eṣā pratimā yat pañcadaśino yatpañcadaśina ālabhate'rdhamāsāneva tairyajamāno 'varunddhe
tadāhuḥ anavaruddho vā etasya saṃvatsaro bhavati yo'nyatra cāturmāsyebhyaḥ saṃvatsaraṃ tanuta ity eṣa vai sākṣāt saṃvatsaro yaccāturmāsyāni yaccāturmāsyānpaśūnālabhate sākṣādeva tatsaṃvatsaramavarunddhe vi vā eṣa prajayā paśubhir ṛdhyate 'pa svargaṃ lokaṃ rādhnoti yo'nyatraikādaśinebhyaḥ saṃvatsaraṃ tanuta ity eṣa vai saṃprati svargo loko yad ekādaśinī prajā vai paśava ekādaśinī yad aikādaśinān paśūn ālabhate na svargaṃ lokam aparādhnoti na prajayā paśubhir vyṛdhyate
prajāpatirvirājamasṛjata sāsmātsṛṣṭā parācyait sāśvam medhyam prāviśat tāṃ daśibhiranuprāyuṅkta tām āpnot tāmāptvā daśibhiravārunddha yaddaśina ālabhate virājameva tairyajamāno'varunddhe śatamālabhate śatāyurvai puruṣaḥ śatendriya āyurevendriyaṃ vīryamātmandhatte
ekādaśa daśata ālabhate ekādaśākṣarā vai triṣṭub indriyamu vai vīryaṃ triṣṭub indriyasyaiva vīryasyāvaruddhyā ekādaśa daśata ālabhate daśa vai paśoḥ prāṇā ātmaikādaśaḥ prāṇaireva paśūntsamardhayati vaiśvadevā bhavanti vaiśvadevo vā aśvo'śvasyaiva sarvatvāya bahurūpā bhavanti tasmādbahurūpāḥ paśavo nānārūpā bhavanti tasmānnānārūpāḥ paśavaḥ
yuñjanti bradhnamaruṣaṃ carantamiti asau vā ādityo bradhno'ruṣo 'mumevāsmā ādityaṃ yunakti svargasya lokasya samaṣṭyai
tadāhuḥ parāṅvā etasmādyajña eti yasya paśurupākṛto'nyatra vederetīty etaṃ stotaranena pathā punaraśvamāvartayāsi na iti vāyurvai stotā tamevāsmā etatparastāddadhāti tathā nātyeti
apa vā etasmāt teja indriyam paśavaḥ śrīḥ krāmanti yo'śvamedhena yajate
vasavastvāñjantu gāyatreṇa chandaseti mahiṣyabhyanakti tejo vā ājyaṃ tejo gāyatrī tejasī evāsmintsamīcī dadhāti
rudrāstvāñjantu traiṣṭubhena chandaseti vāvātā tejo vā ājyam indriyaṃ triṣṭup tejaścaivāsminnindriyaṃ ca samīcī dadhāti
ādityāstvāñjantu jāgatena chandaseti parivṛktā tejo vā ājyam paśavo jagatī tejaścaivāsminpaśūṃśca samīcī dadhāti
patnyo'bhyañjanti śriyai vā etadrūpaṃ yatpatnyaḥ śriyamevāsmiṃstaddadhati nāsmātteja indriyam paśavaḥ śrīrapakrāmanti
yathā vai haviṣo'hutasya skandet evametat paśo skandati yasya niktasya lomāni śīyante yatkācānāvayanti lomānyevāsya saṃbharanti hiraṇmayā bhavanti tasyoktaṃ brāhmaṇam ekaśatam ekaśataṃ kācānāvayanti śatāyurvai puruṣa ātmaikaśata āyuṣyevātmanpratitiṣṭhati bhūrbhuvaḥ svariti prājāpatyābhirāvayanti prājāpatyo'śvaḥ svayaivainaṃ devatayā samardhayanti lājīñchācīnyavye gavya ity atiriktam annam aśvāyopāvaharanti prajām ivānnādīṃ kuruta etad annam atta devā etad annam addhi prajāpata iti prajām evānnādyena samardhayati
apa vā etasmāt tejo brahmavarcasaṃ krāmati yo'śvamedhena yajate hotā ca brahmā ca brahmodyaṃ vadata āgneyo vai hotā bārhaspatyo brahmā brahma bṛhaspatis tejaścaivāsminbrahmavarcasaṃ ca samīcī dhatto yūpamabhito vadato yajamāno vai yūpo yajamānamevaitattejasā ca brahmavarcasena cobhayataḥ paridhattaḥ
kaḥ svidekākī caratīti asau vā āditya ekākī caraty eṣa brahmavarcasam brahmavarcasamevāsmiṃstaddhattaḥ
ka u svijjāyate punariti candramā vai jāyate punarāyurevāsmiṃstaddhattaḥ
kiṃ sviddhimasya bheṣajamiti agnirvai himasya bheṣajaṃ teja evāsmiṃstaddhattaḥ
kimvāvapanam mahaditi ayaṃ vai loka āvapanam mahadasminneva loke pratitiṣṭhati
kā svidāsītpūrvacittiriti dyaurvai vṛṣṭiḥ pūrvacittirdivameva vṛṣṭimavarunddhe
kiṃ svidāsīdbṛhadvaya iti aśvo vai bṛhadvaya āyurevāvarunddhe
kā svidāsītpilippileti śrīrvai pilippilā śriyamevāvarunddhe
kā svidāsītpiśaṃgileti ahorātre vai piśaṃgile ahorātrayoreva pratitiṣṭhati
niyukteṣu paśuṣu prokṣaṇīradhvaryurādatte 'śvam prokṣiṣyann anvārabdhe yajamāna ādhvarikaṃ yajuranudrutyāśvamedhikaṃ yajuḥ pratipadyate
vāyuṣṭvā pacatairavatviti vāyurevainam pacaty asitagrīvaśchāgair ity agnirvā asitagrīvo'gnirevainaṃ chāgaiḥ pacati
nyagrodhaścamasairiti yatra vai devā yajñenāyajanta ta etāṃścamasānnyaubjaṃste nyañco nyagrodhā rohanti
śalmalirvṛddhyeti śalmalau vṛddhiṃ dadhāti tasmācchalmalirvanaspatīnāṃ varṣiṣṭhaṃ vardhate
eṣa sya rāthyo vṛṣeti aśvenaiva rathaṃ sampādayati tasmādaśvo nānyadrathādvahati
paḍbhiścaturbhir ed aganniti tasmādaśvastribhistiṣṭhaṃstiṣṭhatyatha yuktaḥ sarvaiḥ padbhiḥ samam āyute
brahmākṛṣṇaśca no'vatviti candramā vai brahmākṛṣṇaścandramasa evainam paridadāti namo'gnaya ityagnaya eva namaskaroti
saṃśito raśminā ratha iti raśminaiva rathaṃ sampādayati tasmādrathaḥ paryuto darśanīyatamo bhavati
saṃśito raśminā haya iti raśminaivāśvaṃ sampādayati tasmādaśvo raśminā pratihṛto bhūyiṣṭhaṃ rocate
saṃśito apsvapsujā iti apsuyonirvā aśvaḥ svayaivainaṃ yonyā samardhayati brahmā somapurogava iti somapurogavamevainaṃ svargaṃ lokaṃ gamayati
svayaṃ vājiṃstanvaṃ kalpayasveti svayaṃ rūpaṃ kuruṣva yādṛśam icchasīty evainaṃ tadāha svayaṃ yajasveti svārājyamevāsmindadhāti svayaṃ juṣasveti svayaṃ lokaṃ rocayasva yāvantam icchasīty evainaṃ tadāha mahimā te'nyena na saṃnaśa ity aśvameva mahimnā samardhayati
na vā u etanmriyase na riṣyasīti praśvāsayatyevainaṃ tad devāṁ ideṣi pathibhiḥ sugebhiriti devayānānevainam patho darśayati yatrāsate sukṛto yatra te yayuriti sukṛdbhirevainaṃ salokaṃ karoti tatra tvā devaḥ savitā dadhātv iti savitaivainaṃ svarge loke dadhāti prajāpataye tvā juṣṭam prokṣāmītyupāṃśvathopagṛhṇāti
agniḥ paśurāsīt tenāyajanta sa etaṃ lokamajayadyasminnagniḥ sa te loko bhaviṣyati taṃ jeṣyasi pibaitā apa iti yāvānagnervijayo yāvāṃlloko yāvadaiśvaryaṃ tāvāṃste vijayas tāvāṃllokastāvadaiśvaryam bhaviṣyatīty evainaṃ tadāha
vāyuḥ paśurāsīt tenāyajanta sa etaṃ lokamajayadyasminvāyuḥ sa te loko bhaviṣyati taṃ jeṣyasi pibaitā apa iti yāvānvāyorvijayo yāvāṃl loko
sūryaḥ paśurāsīt tenāyajanta sa etaṃ lokamajayad yasmint sūryaḥ sa te loko bhaviṣyati taṃ jeṣyasi pibaitā apa iti yāvāntsūryasya vijayo yāvāṃlloko yāvadaiśvaryaṃ tāvāṃste vijayas tāvāṃllokastāvadaiśvaryam bhaviṣyatīty evainaṃ tadāha tarpayitvāśvam punaḥ saṃskṛtya prokṣaṇīr itarānpaśūnprokṣati tasyātaḥ
devā vā udañcaḥ svargaṃ lokaṃ na prājānaṃs tamaśvaḥ prājānād yadaśvenodañco yanti svargasya lokasya prajñātyai vāso'dhivāsaṃ hiraṇyamityaśvāyopastṛṇanti yathā nānyasmai paśave tasminnenamadhi saṃjñapayanty anyairevainaṃ tat paśubhirvyākurvanti
ghnanti vā etatpaśum yadenaṃ saṃjñapayanti prāṇāya svāhāpānāya svāhā vyānāya svāheti saṃjñapyamāna āhutīrjuhoti prāṇānevāsminnetaddadhāti tatho hāsyaitena jīvataiva paśuneṣṭaṃ bhavati
ambe ambike'mbālike na mā nayati kaścaneti patnīr udānayaty ahvataivainā etad atho medhyā evaināḥ karoti
gaṇānāṃ tvā gaṇapatiṃ havāmaha iti patnyaḥ pariyantyapahnuvata evāsmā etad ato nyevāsmai hnuvate 'tho dhuvata evainaṃ triḥ pariyanti trayo vā ime lokā ebhirevainaṃ lokair dhuvate triḥ punaḥ pariyanti ṣaṭ sampadyante ṣaḍ vā ṛtava ṛtubhirevainaṃ dhuvate
apa vā etebhyaḥ prāṇāḥ krāmanti ye yajñe dhuvanaṃ tanvate nava kṛtvaḥ pariyanti nava vai prāṇāḥ prāṇān evātman dadhate naibhyaḥ prāṇā apakrāmanty āhamajāni garbhadham ā tvamajāsi garbhadhamiti prajā vai paśavo garbhaḥ prajāmeva paśūnātmandhatte tā ubhau caturaḥ padaḥ saṃprasārayāveti mithunasyāvaruddhyai svarge loke prorṇuvāthām ity eṣa vai svargo loko yatra paśuṃ saṃjñapayanti tasmād evam āha vṛṣā vājī retodhā reto dadhātv iti mithunasyaivāvaruddhyai
apa vā etasmāt śrī rāṣṭraṃ krāmati yo'śvamedhena yajate
ūrdhvāmenāmucchrāpayeti śrīrvai rāṣṭramaśvamedhaḥ śriyamevāsmai rāṣṭramūrdhvamucchrayati
girau bhāraṃ haranniveti śrīrvai rāṣṭrasya bhāraḥ śriyamevāsmai rāṣṭraṃ saṃnahyaty atho śriyamevāsmin rāṣṭramadhinidadhāti
athāsyai madhyamedhatāmiti śrīrvai rāṣṭrasya madhyaṃ śriyameva rāṣṭre madhyato'nnādyaṃ dadhāti
śīte vāte punanniveti kṣemo vai rāṣṭrasya śītaṃ kṣemamevāsmai karoti
yakāsakau śakuntiketi viḍvai śakuntikāhalagiti vañcatīti viśo vai rāṣṭrāya vañcanty āhanti gabhe paso nigalgalīti dhāraketi viḍvai gabho rāṣṭram paso rāṣṭrameva viśyāhanti tasmādrāṣṭrī viśaṃ ghātukaḥ
mātā ca te pitā ca ta iti iyaṃ vai mātāsau pitābhyāmevainaṃ svargaṃ lokaṃ gamayaty agraṃ vṛkṣasya rohata iti śrīrvai rāṣṭrasyāgraṃ śriyamevainaṃ rāṣṭrasyāgraṃ gamayati pratilāmīti te pitā gabhe muṣṭimataṃsayaditi viḍ vai gabho rāṣṭram muṣṭī rāṣṭrameva viśyāhanti tasmādrāṣṭrī viśaṃ ghātukaḥ
yaddhariṇo yavamattīti viḍvai yavo rāṣṭraṃ hariṇo viśameva rāṣṭrāyādyāṃ karoti tasmādrāṣṭrī viśam atti na puṣṭam paśu manyata iti tasmādrājā paśūnna puṣyati śūdrā yadaryajārā na poṣāya na dhanāyatīti tasmād vaiśīputraṃ nābhiṣiñcati
apa vā etebhyaḥ prāṇāḥ krāmanti ye yajñe 'pūtāṃ vācaṃ vadanti dadhikrāvṇo akāriṣamiti surabhimatīm ṛcam antato 'nvāhur vācameva punate naibhyaḥ prāṇā apakrāmanti
yadasipathānkalpayanti setumeva taṃ saṃkramaṇaṃ yajamānaḥ kurute svargasya lokasya samaṣṭyai
sūcībhiḥ kalpayanti viśo vai sūcyo rāṣṭramaśvamedho viśaṃ caivāsminrāṣṭraṃ ca samīcī dadhati hiraṇyamayyo bhavanti tasyoktam brāhmaṇam
trayyaḥ sūcyo bhavanti lohamayyo rajatā hariṇyo diśo vai lohamayyo 'vāntaradiśo rajatā ūrdhvā hariṇyas tābhir evainaṃ kalpayanti tiraścībhiś cordhvābhiśca bahurūpā bhavanti tasmādbahurūpā diśo nānārūpā bhavanti tasmānnānārūpā diśaḥ
prajāpatirakāmayata mahānbhūyāntsyāmiti sa etāvaśvamedhe mahimānau grahāvapaśyat tāvajuhot tato vai sa mahān bhūyānabhavat sa yaḥ kāmayeta mahānbhūyāntsyāmiti sa etāvaśvamedhe mahimānau grahau juhuyān mahānhaiva bhūyānbhavati
vapāmabhito juhoti yajamāno vā aśvamedho rājā mahimā rājyenaivainam ubhayataḥ parigṛhṇāti purastātsvāhākṛtayo vā anye devā upariṣṭātsvāhākṛtayo 'nye tānevaitat prīṇāti svāhā devebhyo devebhyaḥ svāheti rājñā vapām pariyajati ye caivāsmiṃlloke devā ya u cāmuṣmiṃstānevaitatprīṇāti ta enamubhaye devāḥ prītāḥ svargaṃ lokam abhivahanti
prajāpaterakṣyaśvayat tatparāpatat tato'śvaḥ samabhavad yad aśvayat tad aśvasyāśvatvaṃ taddevā aśvamedhenaiva pratyadadhur eṣa ha vai prajāpatiṃ sarvaṃ karoti yo'śvamedhena yajate sarva eva bhavati sarvasya vā eṣā prāyaścittiḥ sarvasya bheṣajaṃ sarvaṃ vā etena pāpmānaṃ devā atarannapi vā etena brahmahatyāmataraṃs tarati brahmahatyāṃ yo 'śvamedhena yajati
uttaraṃ vai tatprajāpaterakṣyaśvayat tasmāduttarato'śvasyāvadyanti dakṣiṇato'nyeṣām paśūnām
vaitasaḥ kaṭo bhavati apsuyonirvā aśvo 'psujā vetasaḥ svayaivainaṃ yonyā samardhayati
catuṣṭoma stomo bhavati saraḍvā aśvasya sakthyāvṛhat tad devāścatuṣṭomenaiva stomena pratyadadhur yaccatuṣṭoma stomo bhavatyaśvasyaiva sarvatvāya sarvastomo'tirātra uttamamaharbhavati sarvaṃ vai sarvastomo'tirātraḥ sarvamaśvamedhaḥ sarvasyāptyai sarvasyāvaruddhyai
parameṇa vā eṣa stomena jitvā catuṣṭomena kṛtenāyānām uttare 'hannekaviṃśe pratiṣṭhāyām pratitiṣṭhaty ekaviṃśātpratiṣṭhāyā uttaram ahar ṛtūn anvārohaty ṛtavo vai pṛṣṭhānyṛtavaḥ saṃvatsara ṛtuṣveva saṃvatsare pratitiṣṭhati
śakvaryaḥ pṛṣṭham bhavanti anyadanyacchando 'nye'nye vā atra paśava ālabhyanta uteva grāmyā utevāraṇyā yacchakvaryaḥ pṛṣṭham bhavantyaśvasyaiva sarvatvāyānye paśava ālabhyante 'nye'nye hi stomāḥ kriyante
tadāhuḥ naite sarve paśavo yad ajāvayaś cāraṇyāś caite vai sarve paśavo yadgavyā iti gavyā uttame 'hann ālabhata ete vai sarve paśavo yadgavyāḥ sarvāneva paśūnālabhate vaiśvadevā bhavanti vaiśvadevo vā aśvo'śvasyaiva sarvatvāya bahurūpā bhavanti tasmādbahurūpāḥ paśavo nānārūpā bhavanti tasmānnānārūpāḥ paśavaḥ
yattisro 'nuṣṭubho bhavanti tasmādaśvastribhistiṣṭhaṃstiṣṭhati yaccatasro gāyatryastasmādaśvaḥ sarvaiḥ padbhiḥ pratidadhatpalāyate paramaṃ vā etacchando yad anuṣṭup paramo'śvaḥ paśūnām paramaś catuṣṭoma stomānām parameṇaivainam paramatāṃ gamayati
śakvaryaḥ pṛṣṭham bhavanti anyadanyacchando 'nye'nye hi stomāḥ kriyante yacchakvaryaḥ pṛṣṭham bhavantyaśvasyaiva sarvatvāya
ekaviṃśam madhyamamaharbhavati asau vā āditya ekaviṃśaḥ so 'śvamedhaḥ svenaivainaṃ stomena svāyāṃ devatāyām pratiṣṭhāpayati
vāmadevyam maitrāvaruṇasāma bhavati prajāpatirvai vāmadevyam prājāpatyo'śvaḥ svayaivainaṃ devatayā samardhayati
pārthuraśmam brahmasāma bhavati raśminā vā aśvo yata īśvaro vā aśvo'yato'dhṛto pratiṣṭhitaḥ parām parāvataṃ gantor yat pārthuraśmam brahmasāma bhavatyaśvasyaiva dhṛtyai
saṃkṛtyachāvākasāma bhavati utsannayajña iva vā eṣa yadaśvamedhaḥ kiṃ vā hyetasya kriyate kiṃ vā na yat saṃkṛtyachāvākasāma bhavatyaśvasyaiva sarvatvāya sarvastomo'tirātra uttamamaharbhavati sarvaṃ vai sarvastomo'tirātraḥ sarvamaśvamedhaḥ sarvasyāptyai sarvasyāvaruddhyai
ekaviṃśo'gnirbhavati ekaviṃśa stoma ekaviṃśatiryūpā yathā vā ṛṣabhā vā vṛṣāṇo vā saṃsphurerann evam ete stomāḥ samṛcchante yad ekaviṃśās tān yat samarpayed ārtimārchedyajamāno hanyetāsya yajñaḥ
dvādaśa evāgniḥ syāt ekādaśa yūpā yad dvādaśo 'gnirbhavati dvādaśa māsāḥ saṃvatsaraḥ saṃvatsarameva yajñamāpnoti yadekādaśa yūpā virāḍvā eṣā saṃmīyate yadekādaśinī tasyai ya ekādaśa stana evāsyai sa duha evaināṃ tena
tadāhuḥ yaddvādaśo'gniḥ syādekādaśa yūpā yathā sthūriṇā yāyāt tādṛk tad ity ekaviṃśa evāgnirbhavaty ekaviṃśa stoma ekaviṃśatir yūpās tad yathā praṣṭibhir yāyāt tādṛktat
śiro vā etadyajñasya yadekaviṃśaḥ yo vā aśvamedhe trīṇi śīrṣāṇi veda śiro ha rājñām bhavaty ekaviṃśo 'gnirbhavaty ekaviṃśa stoma ekaviṃśatiryūpā etāni vā aśvamedhe trīṇi śīrṣāṇi tāni ya evaṃ veda śiro ha rājñām bhavati yo vā aśvamedhe tisraḥ kakudo veda kakuddha rājñām bhavaty ekaviṃśo'gnirbhavaty ekaviṃśa stoma ekaviṃśatiryūpā etā aśvamedhe tisraḥ kakudas tā ya evaṃ veda kakuddha rājñām bhavati
sarvābhyo vai devatābhyo'śva ālabhyate yatprājāpatyaṃ kuryādyā devatā apibhāgāstā bhāgadheyena vyardhayecchādaṃ dadbhir avakāṃ dantamūlair ity ājyamavadānā kṛtvā pratyākhyāyaṃ devatābhya āhutīrjuhoti yā eva devatā apibhāgāstā bhāgadheyena samardhayaty araṇye 'nūcyān hutvā dyāvāpṛthivyāmuttamāmāhutiṃ juhoti dyāvāpṛthivyorvai sarvā devatāḥ pratiṣṭhitās tā evaitatprīṇāti devāsurāḥ saṃyattā āsan
te'bruvan agnayaḥ sviṣṭakṛto'śvasya vayam uddhāramuddharāmahai tenāsurānabhibhaviṣyāma iti te lohitamudaharanta bhrātṛvyābhibhūtyai yat sviṣṭakṛdbhyo lohitaṃ juhoti bhrātṛvyābhibhūtyai bhavaty ātmanā parāsya dviṣanbhrātṛvyo bhavati ya evaṃ veda
gomṛgakaṇṭhena prathamāmāhutiṃ juhoti paśavo vai gomṛgā rudraḥ sviṣṭakṛt paśūneva rudrādantardadhāti tasmād yatraiṣāśvamedha āhutirhūyate na tatra rudraḥ paśūnabhimanyate
aśvaśaphena dvitīyāmāhutiṃ juhoti paśavo vā ekaśaphā rudraḥ sviṣṭakṛt paśū...
ayasmayena caruṇā tṛtīyāmāhutiṃ juhoti āyasyo vai prajā rudraḥ sviṣṭakṛt prajā eva rudrād antardadhāti tasmādyatraiṣāśvamedha āhutirhūyate na tatra rudraḥ prajā abhimanyate
sarveṣu vai lokeṣu mṛtyavo'nvāyattās tebhyo yad āhutīrna juhuyālloke loka enam mṛtyurvinded yanmṛtyubhya āhutīrjuhoti loke loka eva mṛtyumapajayati
tad āhuḥ yad amuṣmai svāhāmuṣmai svāheti juhvat saṃcakṣīta bahum mṛtyumamitraṃ kurvīta mṛtyava ātmānam apidadhyāditi mṛtyave svāhetyekasmā evaikāmāhutiṃ juhoty eko ha vā amuṣmiṃlloke mṛtyuraśanāyaiva tamevāmuṣmiṃlloke 'pajayati
brahmahatyāyai svāheti dvitīyāmāhutiṃ juhoti amṛtyurha vā anyo brahmahatyāyai mṛtyur eṣa ha vai sākṣān mṛtyur yadbrahmahatyā sākṣādeva mṛtyumapajayati
etāṃ ha vai muṇḍibha audanyaḥ brahmahatyāyai prāyaścittiṃ vidāṃcakāra yad brahmahatyāyā āhutiṃ juhoti mṛtyumevāhutyā tarpayitvā paripāṇaṃ kṛtvā brahmaghne bheṣajaṃ karoti tasmād yasyaiṣāśvamedha āhutir hūyate'pi yo 'syāparīṣu prajāyām brāhmaiṇaṃ hanti tasmai bheṣajaṃ karoti
aśvasya vā ālabdhasya medha udakrāmat tad aśvastomīyamabhavad yad aśvastomīyaṃ juhotyaśvameva medhasā samardhayati
ājyena juhoti medho vā ājyam medho'śvastomīyam medhasaivāsmiṃstanmedho dadhāty ājyena juhoty etadvai devānām priyaṃ dhāma yadājyam priyeṇaivaināndhāmnā samardhayati
aśvastomīyaṃ hutvā dvipadā juhoti aśvo vā aśvastomīyam puruṣo dvipadā dvipādvai puruṣo dvipratiṣṭhas tad enam pratiṣṭhayā samardhayati
tadāhuḥ aśvastomīyam pūrvaṃ hotavyāṃ3 dvipadā3 iti paśavo vā aśvastomīyam puruṣo dvipadā yad aśvastomīyaṃ hutvā dvipadā juhoti tasmātpuruṣa upariṣṭātpaśūnadhitiṣṭhati
ṣoḍaśāśvastomīyā juhoti ṣoḍaśakalā vai paśavaḥ sā paśūnām mātrā paśūneva mātrayā samardhayati yat kanīyasīrvā bhūyasīrvā juhuyātpaśūnmātrayā vyardhayet ṣoḍaśa juhoti ṣoḍaśakalā vai paśavaḥ sā paśūnām mātrā paśūneva mātrayā samardhayati nānyāmuttamāmāhutiṃ juhoti yad anyām uttamāmāhutiṃ juhuyāt pratiṣṭhāyai cyaveta dvipadā uttamā juhoti pratiṣṭhā vai dvipadāḥ pratyeva tiṣṭhati jumbakāya svāhetyavabhṛtha uttamāmāhutiṃ juhoti varuṇo vai jumbakaḥ sākṣādeva varuṇamavayajate śuklasya khalaterviklidhasya piṅgākṣasya mūrdhani juhoty etadvai varuṇasya rūpaṃ rūpeṇaiva varuṇamavayajate
dvādaśa brahmaudanānutthāya nirvapati dvādaśabhirveṣṭibhiryajate tadāhuryajñasya vā etadrūpaṃ yadiṣṭayo yadiṣṭibhiryajetopanāmuka enaṃ yajñaḥ syāt pāpīyāṃstu syād yātayāmāni vā etadījānasya chandāṃsi bhavanti tāni kimetāvadāśu prayuñjīta sarvā vai saṃsthite yajñe vāgāpyate sātrāptā yātayāmnī bhavati krūrīkṛteva hi bhavatyaruṣkṛtā vāgvai yajñas tasmānna prayuñjīteti
dvādaśaiva brahmaudanānutthāya nirvapet prajāpatir vā odanaḥ prajāpatiḥ saṃvatsaraḥ prajāpatiryajñaḥ saṃvatsarameva yajñamāpnoty upanāmuka enaṃ yajño bhavati na pāpīyānbhavati
eṣa vai prabhūrnāma yajñaḥ yatraitena yajñena yajante sarvameva prabhūtam bhavati
eṣa vai vibhūrnāma yajñaḥ yatraitena yajñena yajante sarvameva vibhūtam bhavati
eṣa vai vyaṣṭirnāma yajñaḥ yatraitena yajñena yajante sarvameva vyaṣṭam bhavati
eṣa vai vidhṛtirnāma yajñaḥ yatraitena yajante sarvameva vidhṛtam bhavati
eṣa vai vyāvṛttirnāma yajñaḥ yatraitena yajñena yajante sarvameva vyāvṛttam bhavati
eṣa vā ūrjasvānnāma yajñaḥ yatraitena yajñena yajante sarvamevorjasvadbhavati
eṣa vai payasvānnāma yajñaḥ yatraitena yajñena yajante sarvameva payasvadbhavati
eṣa vai brahmavarcasī nāma yajñaḥ yatraitena yajñena yajanta ā brāhmaṇo brahmavarcasī jāyate
eṣa vā ativyādhī nāma yajñaḥ yatraitena yajñena yajanta ā rājanyo'tivyādhī jāyate
eṣa vai dīrgho nāma yajñaḥ yatraitena yajñena yajanta ā dīrghāraṇyaṃ jāyate
eṣa vai kﾱptirnāma yajñaḥ yatraitena yajñena yajante sarvameva kﾱptam bhavati
eṣa vai pratiṣṭhā nāma yajñaḥ yatraitena yajñena yajante sarvameva pratiṣṭhitam bhavati
athātaḥ prāyaścittīnām yadyaśvo vaḍavāṃ skandedvāyavyam payo'nunirvaped vāyurvai retasāṃ vikartā prāṇo vai vāyuḥ prāṇo hi retasāṃ vikartā retasaivāsmiṃstadreto dadhāti
atha yadi srāmo vindet pauṣṇaṃ carumanunirvapet pūṣā vai paśūnāmīṣṭe sa yasyaiva paśavo yaḥ paśūnām īṣṭe tamevaitatprīṇāty agado haiva bhavati
atha yadyakṣatāmayo vindet vaiśvānaraṃ dvādaśakapālam bhūmikapālam puroḍāśamanunirvaped iyaṃ vai vaiśvānara imāmevaitatprīṇātyagado haiva bhavati
atha yadyakṣyāmayo vindet sauryaṃ carumanunirvapet sūryo vai prajānāṃ cakṣuryadā hyevaiṣa udetyathedaṃ sarvaṃ carati cakṣuṣaivāsmiṃstaccakṣurdadhāti sa yaccarurbhavati cakṣuṣā hyayamātmā carati
atha yadyudake mriyeta vāruṇaṃ yavamayaṃ carumanunirvaped varuṇo vā etaṃ gṛhṇāti yo 'psu mriyate sā yaivainaṃ devatā gṛhṇāti tāmevaitatprīṇāti sāsmai prītānyam ālambhāyānumanyate tayānumatamālabhate sa yadyavamayo bhavati varuṇyā hi yavāḥ
atha yadi naśyet trihaviṣam iṣṭim anunirvaped dyāvāpṛthivyamekakapālam puroḍāśaṃ vāyavyam payaḥ sauryaṃ caruṃ yadvai kiṃca naśyatyantaraiva tad dyāvāpṛthivī naśyati tadvāyurupavātyādityo'bhitapati naitābhyo devatābhya ṛte kiṃ cana naśyati saiṣā pṛthageva naṣṭavedanī sa yadyasyāpyanyannaśyedetayaiva yajetānu haivainadvindatyatha yadyamitrā aśvaṃ vinderanyadi vā mriyeta yadi vāpsvanyamānīya prokṣeyuḥ saiva tatra prāyaścittiḥ
prajāpatir akāmayata sarvānkāmānāpnuyāṃ sarvā vyaṣṭīr vyaśnuvīyeti sa etam aśvamedhaṃ trirātraṃ yajñakratum apaśyat tam āharat tenāyajata teneṣṭvā sarvān kāmān āpnot sarvā vyaṣṭīrvyāśnuta sarvān ha vai kāmānāpnoti sarvā vyaṣṭīr vyaśnute yo'śvamedhena yajate
tad āhuḥ kasminn ṛtāvabhyārambha iti grīṣme'bhyārabhetety u haika āhur grīṣmo vai kṣatriyasyartuḥ kṣatriyayajña u vā eṣa yad aśvamedha iti
tad vai vasanta evābhyārabheta vasanto vai brāhmaṇasyartur ya u vai kaśca yajate brāhmaṇībhūyevaiva yajate tasmād vasanta evābhyārabheta
sā yāsau phālgunī paurṇamāsī bhavati tasyai purastāt ṣaḍahe vā saptāhe vartvija upasamāyanty adhvaryuśca hotā ca brahmā codgātā caitānvā anvanya ṛtvijaḥ
tebhyo 'dhvaryuś cātuṣprāśyam brahmaudanaṃ nirvapati tasyoktam brāhmaṇaṃ caturaḥ pātrāṃś caturo 'ñjalīṃś caturaḥ prasṛtān dvādaśavidhaṃ dvādaśa māsāḥ saṃvatsaraḥ sarvaṃ saṃvatsaraḥ sarvam aśvamedhaḥ sarvasyāptyai sarvasyāvaruddhyai
tam ete catvāra ṛtvijaḥ prāśnanti teṣām uktam brāhmaṇaṃ tebhyaś catvāri sahasrāṇi dadāti sarvaṃ vai sahasraṃ sarvam aśvamedhaḥ sarvasyāptyai sarvasyāvaruddhyai catvāri ca suvarṇāni śatamānāni hiraṇyāni tasyo evoktam
athāsmā adhvaryur niṣkam pratimuñcan vācayati tejo'si śukram amṛtamiti tejo vai śukram amṛtaṃ hiraṇyaṃ teja evāsmiñchukram amṛtaṃ dadhāty āyuṣpā āyur me pāhīty āyur evāsmin dadhāty athainam āha vācaṃ yaccheti vāgvai yajño yajñasyaivābhyārambhāya
catasro jāyā upakﾱptā bhavanti mahiṣī vāvātā parivṛktā pālāgalī sarvā niṣkinyo 'laṃkṛtā mithunasyaiva sarvatvāya tābhiḥ sahāgnyagāram prapadyate pūrvayā dvārā yajamāno dakṣiṇayā patnyaḥ
sāyamāhutyāṃ hutāyām jaghanena gārhapatyam udaṅ vāvātayā saha saṃviśati tad evāpītarāḥ saṃviśanti so'ntarorū asaṃvartamānaḥ śete 'nena tapasā svasti saṃvatsarasyodṛcaṃ samaśnavā iti
prātarāhutyāṃ hutāyāṃ adhvaryuḥ pūrṇāhutiṃ juhoti sarvaṃ vai pūrṇaṃ sarvam aśvamedhaḥ sarvasyāptyai sarvasyāvaruddhyai tasyāṃ vareṇa vācaṃ visṛjate varaṃ dadāmi brahmaṇa iti sarvaṃ vai varaḥ sarvam aśvamedhaḥ sarvasyāptyai sarvasyāvaruddhyai
atha yo'sya niṣkaḥ pratimukto bhavati tam adhvaryave dadāty adhvaryave dadad amṛtam āyur ātman dhatte 'mṛtaṃ hyāyur hiraṇyam
athāgneyīm iṣṭiṃ nirvapati pathaś ca kāmāya yajñamukhasya cāchambaṭkārāyātho agnimukhā u vai sarvā devatāḥ sarve kāmā aśvamedhe mukhataḥ sarvān devān prītvā sarvān kāmān āpnavānīti
tasyai pañcadaśa sāmidhenyo bhavanti pañcadaśo vai vajro vīryaṃ vajro vajreṇaivaitad vīryeṇa yajamānaḥ purastāt pāpmānam apahate vārtraghnāvājyabhāgau pāpmā vai vṛtraḥ pāpmano 'pahatyā agnir mūrdhā divaḥ kakud bhuvo yajñasya rajasaśca netety upāṃśu haviṣo yājyānuvākye mūrdhanvaty anyā bhavati sadvatyanyaiṣa vai mūrdhā ya eṣa tapaty etasyaivāvaruddhyā atha yat sadvatī sadevāvarunddhe virājau saṃyājye sarvadevatyaṃ vā etacchando yad virāṭ sarve kāmā aśvamedhe sarvān devān prītvā sarvān kāmān āpnavānīti hiraṇyaṃ dakṣiṇā suvarṇaṃ śatamānaṃ tasyoktam brāhmaṇam
atha pauṣṇīṃ nirvapati pūṣā vai pathīnām adhipatir aśvāyaivaitat svastyayanaṃ karoty atho iyaṃ vai pūṣemām evāsmā etad goptrīṃ karoti tasya hi nārtir asti na hvalā yam iyam adhvan gopāyatīmām evāsmā etad goptrīṃ karoti
tasyai saptadaśa sāmidhenyo bhavanti saptadaśo vai prajāpatiḥ prajāpatir aśvamedho 'śvamedhasyaivāptyai vṛdhanvantāv ājyabhāgau yajamānasyaiva vṛddhyai pūṣaṃs tava vrate vayam pathas pathaḥ paripatiṃ vacasyety upāṃśu haviṣo yājyānuvākye vratavatyanyā bhavati pathanvaty anyā vīryaṃ vai vrataṃ vīryasyāptyai vīryasyāvaruddhyā atha yat pathanvaty aśvāyaivaitat svastyayanaṃ karoty anuṣṭubhau saṃyājye vāg vā anuṣṭub vāg vai prajāpatiḥ prajāpatir aśvamedho 'śvamedhasyaivāptyai vāsaḥśataṃ dakṣiṇā rūpaṃ vā etat puruṣasya yad vāsas tasmād yam eva kaṃ ca suvāsasam āhuḥ ko nvayam iti rūpasamṛddho hi bhavati rūpeṇaivainaṃ samardhayati śatam bhavati śatāyur vai puruṣaḥ śatendriya āyur evendriyaṃ vīryam ātman dhatte
etasyāṃ tāyamānāyām aśvaṃ niktvodānayanti yasmint sarvāṇi rūpāṇi bhavanti yo vā javasamṛddhaḥ sahasrārham pūrvyaṃ yo dakṣiṇāyāṃ dhuryapratidhuraḥ
tad yat sarvarūpo bhavati sarvaṃ vai rūpaṃ sarvam aśvamedhaḥ sarvasyāptyai sarvasyāvaruddhyā atha yajjavasamṛddho vīryaṃ vai javo vīryasyāptyai vīryasyāvaruddhyā atha yat sahasrārhaḥ sarvaṃ vai sahasraṃ sarvam aśvamedhaḥ sarvasyāptyai sarvasyāvaruddhyā atha yat pūrvya eṣa vā aparimitaṃ vīryam abhivardhate yat pūrvyo 'parimitasyaiva vīryasyāvaruddhyā atha yad dakṣiṇāyāṃ dhury apratidhura eṣa vā eṣa ya eṣa tapati na vā etaṃ kaścana pratipratir etasyaivāvaruddhyai
tad u hovāca bhāllabeyo dvirūpa evaiṣo 'śvaḥ syāt kṛṣṇasāraṅgaḥ prajāpater vā eṣo 'kṣṇaḥ samabhavad dvirūpaṃ vā idaṃ cakṣuḥ śuklaṃ caiva kṛṣṇaṃ ca tad enaṃ svena rūpeṇa samardhayatīti
atha hovāca sātyayajñiḥ trirūpa evaiṣo 'śvaḥ syāt tasya kṛṣṇaḥ pūrvārdhaḥ śuklo 'parārdhaḥ kṛttikāñjiḥ purastāt tad yat kṛṣṇaḥ pūrvārdho bhavati yad evedaṃ kṛṣṇam akṣṇas tad asya tad atha yacchuklo 'parārdho yadevedaṃ śuklam akṣṇas tad asya tad atha yat kṛttikāñjiḥ purastāt sā kanīnakā sa eva rūpasamṛddho 'to yatamo 'syopakalpeta bahurūpo vā dvirūpo vā trirūpo vā kṛttikāñjis tam ālabheta javena tv eva samṛddhaḥ syāt
tasyaite purastād rakṣitāra upakﾱptā bhavanti rājaputrāḥ kavacinaḥ śataṃ rājanyā niṣaṅgiṇaḥ śataṃ sūtagrāmaṇyām putrā iṣuparṣiṇaḥ śataṃ kṣāttrasaṃgrahītṝṇām putrā daṇḍinaḥ śatam aśvaśataṃ niraṣṭaṃ niramaṇaṃ yasminn enam apisṛjya rakṣanti
atha sāvitrīm iṣṭiṃ nirvapati savitre prasavitre dvādaśakapālam puroḍāśaṃ savitā vai prasavitā savitā ma imaṃ yajñam prasuvād iti
tasyai pañcadaśa sāmidhenyo bhavanti vārtraghnāvājyabhāgau ya imā viśvā jātāny ā devo yātu savitā suratna ity upāṃśu haviṣo yājyānuvākye virājau saṃyājye hiraṇyaṃ dakṣiṇā suvarṇaṃ śatamānaṃ tasyoktam brāhmaṇam
tasyai prayājeṣu tāyamāneṣu brāhmaṇo vīṇāgāthī dakṣiṇata uttaramandrām udāghnaṃs tisraḥ svayaṃsambhṛtā gāthā gāyatīty ayajatety adadād iti tasyoktam brāhmaṇam
atha dvitīyāṃ nirvapati savitra āsavitre dvādaśakapālam puroḍāśaṃ savitā vā āsavitā savitā ma imaṃ yajñam āsuvād iti
tasyai saptadaśa sāmidhenyo bhavanti sadvantāvājyabhāgau sad evāvarunddhe viśvāni deva savitaḥ sa ghā no devaḥ savitā sahāvety upāṃśu haviṣo yājyānuvākye anuṣṭubhau saṃyājye rajataṃ hiraṇyaṃ dakṣiṇā nānārūpatāyā atho utkramāyānapakramāya śatamānam bhavati śatāyur vai puruṣaḥ śatendriya āyur evendriyaṃ vīryam ātman dhatte
tasyai prayājeṣu tāyamāneṣu brāhmaṇo vīṇā...
atha tṛtīyāṃ nirvapati savitre satyaprasavāya dvādaśakapālam puroḍāśam eṣa ha vai satyaḥ prasavo yaḥ savituḥ satyena me prasavenemaṃ yajñam prasuvāditi
tasyai saptadaśaiva sāmidhenyo bhavanti rayimantāvājyabhāgau vīryaṃ vai rayivīryasyāptyai vīryasyāvaruddhyā ā viśvadevaṃ satpatiṃ na pramiye savitur daivyasya tad ity upāṃśu haviṣo yājyānuvākye nitye saṃyājye ned yajñapathād ayānīti kﾱpta eva yajñe 'ntataḥ pratitiṣṭhati triṣṭubhau bhavata indre vai vīryaṃ triṣṭub indriyasyaiva vīryasyāvaruddhyai hiraṇyaṃ dakṣiṇā suvarṇaṃ śatamānaṃ tasyoktam brāhmaṇam
tasyai prayājeṣu tāyamāneṣu brāhmaṇo vīṇā...
etasyāṃ saṃsthitāyām upotthāyādhvaryuśca yajamānaś cāśvasya dakṣiṇe karṇa ājapato vibhūr mātrā prabhūḥ pitreti tasyoktam brāhmaṇam athainam udañcam prāñcam prasṛjata eṣā hobhayeṣāṃ devamanuṣyāṇāṃ dig yad udīcī prācī svāyāmevainaṃ tad diśi dhatto na vai sva āyatane pratiṣṭhito riṣyaty ariṣṭyai
sa āha devā āśāpālāḥ etaṃ devebhyo 'śvam medhāya prokṣitaṃ rakṣatety uktā mānuṣā āśāpālā athaite daivā āpyāḥ sādhyā anvādhyā marutas tam eta ubhaye devamanuṣyāḥ saṃvidānā apratyāvartayantaḥ saṃvatsaraṃ rakṣanti tad yaṃ na pratyāvartayanty eṣa vā eṣa tapati ka u hyetam arhati pratyāvartayituṃ yaddhyenam pratyāvartayeyuḥ parāg evedaṃ sarvaṃ syāt tasmād apratyāvartayanto rakṣanti
sa āhāśāpālāḥ ye vā etasyodṛcaṃ gamiṣyanti rāṣṭraṃ te bhaviṣyanti rājāno bhaviṣyanty abhiṣecanīyā atha ya etasyodṛcaṃ na gamiṣyanty arāṣṭraṃ te bhaviṣyanty arājāno bhaviṣyanti rājanyā viśo 'nabhiṣecanīyās tasmān mā pramadata snātvāccaivainam udakān nirundhīdhvaṃ vaḍavābhyaśca te yad yad brāhmaṇajātam upanigaccheta tat tat pṛccheta brāhmaṇāḥ kiyad yūyam aśvamedhasya vittheti te ye na vidyur jinīyāta tānt sarvaṃ vā aśvamedhaḥ sarvasyaiṣa na veda yo brāhmaṇaḥ sann aśvamedhasya na veda so 'brāhmaṇo jyeya eva sa pānaṃ karavātha khādaṃ nivapāthātha yat kiṃ ca janapade kṛtānnaṃ sarvaṃ vas tat sutaṃ teṣāṃ rathakārakula eva vo vasatis taddhyaśvasyāyatanamiti
pramucyāśvaṃ dakṣiṇena vediṃ hiraṇmayaṃ kaśipūpastṛṇāti tasmin hotopaviśati dakṣiṇena hotāraṃ hiraṇmaye kūrce yajamāno dakṣiṇato brahmā codgātā ca hiraṇmayyoḥ kaśipunoḥ purastāt pratyaṅṅ adhvaryur hiraṇmaye vā kūrce hiraṇmaye vā phalake
samupaviṣṭeṣvadhvaryuḥ saṃpreṣyati hotar bhūtāny ācakṣva bhūteṣv imaṃ yajamānam adhyūheti saṃpreṣito hotādhvaryum āmantrayate pāriplavam ākhyānam ākhyāsyann adhvaryav iti havai hotar ity adhvaryuḥ
manur vaivasvato rājety āha tasya manuṣyā viśas ta ima āsata ity aśrotriyā gṛhamedhina upasametā bhavanti tān upadiśaty ṛco vedaḥ so 'yam ityṛcāṃ sūktaṃ vyācakṣāṇa ivānudraved vīṇāgaṇagina upasametā bhavanti tān adhvaryuḥ saṃpreṣyati vīṇāgaṇagina ity āha purāṇair imaṃ yajamānaṃ rājabhiḥ sādhukṛdbhiḥ saṃgāyateti taṃ te tathā saṃgāyanti tad yad enam evaṃ saṃgāyanti purāṇair evainaṃ tad rājabhiḥ sādhukṛdbhiḥ salokaṃ kurvanti
saṃpreṣyādhvaryuḥ prakramān juhoti anvāhāryapacane vāśvasya vā padam parilikhya yatarathāsya tatrāvṛdbhavati pūrvā tveva sthitiḥ
sāvitryā eveṣṭeḥ purastād anudrutya sakṛd eva rūpāṇyāhavanīye juhoty atha sāyaṃ dhṛtiṣu hūyamānāsu rājanyo vīṇāgāthī dakṣiṇata uttaramandrām udāghnaṃs tisraḥ svayaṃsambhṛtā gāthā gāyatīty ayudhyatety amuṃ saṃgrāmam ajayad iti tasyoktam brāhmaṇam
atha śvo bhūte dvitīye 'han evam evaitāsu sāvitrīṣviṣṭiṣu saṃsthitāsv eṣaivāvṛd adhvaryav iti havai hotar ity evādhvaryur yamo vaivasvato rājety āha tasya pitaro viśas ta ima āsata iti sthavirā upasametā bhavanti tān upadiśati yajūṃṣi vedaḥ so'yamiti yajuṣāmanuvākaṃ vyācakṣāṇa ivānudraved evam evādhvaryuḥ saṃpreṣyati na prakramānjuhoti
atha tṛtīye 'han evam evaitāsviṣṭiṣu saṃsthitāsv eṣaivāvṛd adhvaryav iti havai hotarityevādhvaryurvaruṇa ādityo rājetyāha tasya gandharvā viśas ta ima āsata iti yuvānaḥ śobhanā upasametā bhavanti tān upadiśaty atharvāṇo vedaḥ so 'yam ity atharvaṇām ekam parva vyācakṣāṇa ivānudravedevamevādhvaryuḥ saṃpreṣyati na prakramānjuhoti
atha caturthe'han evam evaitāsviṣṭiṣu saṃsthitāsv eṣaivāvṛd adhvaryav iti havai hotarityevādhvaryuḥ somo vaiṣṇavo rājetyāha tasyāpsaraso viśas tā imā āsata iti yuvatayaḥ śobhanāḥ upasametā bhavanti tā upadiśaty aṅgiraso vedaḥ so 'yam ity aṅgirasām ekam parva vyācakṣāṇa ivānudraved evamevādhvaryuḥ saṃpreṣyati na prakramānjuhoti
atha pañcame 'han evamevaitāsviṣṭiṣu saṃsthitāsv eṣaivāvṛd adhvaryav iti havai hotar ity evādhvaryur arbudaḥ kādraveyo rājetyāha tasya sarpā viśas ta ima āsata iti sarpāśca sarpavidaścopasametā bhavanti tān upadiśati sarpavidyā vedaḥ so'yamiti sarpavidyāyā ekam parva vyācakṣāṇa ivānudraved evamevādhvaryuḥ saṃpreṣyati na prakramānjuhoti
atha ṣaṣṭhe 'han evamevaitāsviṣṭiṣu saṃsthitāsv eṣaivāvṛd adhvaryaviti havai hotarityevādhvaryuḥ kubero vaiśravaṇo rājety āha tasya rakṣāṃsi viśas tānīmānyāsata iti selagāḥ pāpakṛta upasametā bhavanti tān upadiśati devajanavidyā vedaḥ so'yamiti devajanavidyāyā ekam parva vyācakṣāṇa ivānudraved evamevādhvaryuḥ saṃpreṣyati na prakramānjuhoti
atha saptame'han evamevaitāsviṣṭiṣu saṃsthitāsveṣaivāvṛd adhvaryav iti havai hotar ity evādhvaryur asito dhānvo rājetyāha tasyāsurā viśas ta ima āsata iti kusīdina upasametā bhavanti tān upadiśati māyā vedaḥ so'yamiti kāṃcin māyāṃ kuryād evam evādhvaryuḥ saṃpreṣyati na prakramān juhoti
athāṣṭame 'han evamevaitāsviṣṭiṣu saṃsthitāsv eṣaivāvṛd adhvaryav iti havai hotar ity evādhvaryur matsyaḥ sāmmado rājetyāha tasyodakecarā viśas ta ima āsata iti matsyāśca matsyahanaś copasametā bhavanti tān upadiśatītihāso vedaḥ so 'yamiti kaṃcid itihāsam ācakṣītaivam evādhvaryuḥ saṃpreṣyati na prakramānjuhoti
atha navame 'han evam evaitāsviṣṭiṣu saṃsthitāsveṣaivāvṛd adhvaryav iti havai hotar ityevādhvaryus tārkṣyo vaipaśyato rājetyāha tasya vayāṃsi viśas tānīmānyāsata iti vayāṃsi ca vāyovidyikāś copasametā bhavanti tān upadiśati purāṇaṃ vedaḥ so'yamiti kiṃcit purāṇam ācakṣītaivam evādhvaryuḥ saṃpreṣyati na prakramānjuhoti
atha daśame 'han evamevaitāsviṣṭiṣu saṃsthitāsv eṣaivāvṛd adhvaryav iti havai hotar ityevādhvaryur dharma indro rājetyāha tasya devā viśas ta ima āsata iti śrotriyā apratigrāhakā upasametā bhavanti tānupadiśati sāmāni vedaḥ so 'yamiti sāmnāṃ daśatam brūyād evam evādhvaryuḥ saṃpreṣyati na prakramān juhotīti
etat pāriplavam sarvāṇi rājyānyācaṣṭe sarvā viśaḥ sarvān vedānt sarvān devānt sarvāṇi bhūtāni sarveṣāṃ ha vai sa eteṣāṃ rājyānāṃ sāyujyaṃ salokatāmaśnute sarvāsāṃ viśām aiśvaryam ādhipatyaṃ gacchati sarvān vedān avarunddhe sarvān devān prītvā sarveṣu bhūteṣv antataḥ pratitiṣṭhati yasyaivaṃvid etaddhotā pāriplavam ākhyānam ācaṣṭe yo vaitad evaṃ vedaitad eva samānam ākhyānam punaḥ punaḥ saṃvatsaram pariplavate tad yat punaḥ punaḥ pariplavate tasmāt pāriplavaṃ ṣaṭtriṃśataṃ daśāhān ācaṣṭe ṣaṭtriṃśadakṣarā bṛhatī bārhatāḥ paśavo bṛhatyaivāsmai paśūnavarunddhe
saṃvatsare paryavete dīkṣā prājāpatyam ālabhyotsīdantīṣṭayaḥ purohitasyāgniṣu yajetety u haika āhuḥ kim u dīkṣito yajeta dvādaśa dīkṣā dvādaśopasadas tisraḥ sutyās tat triṇavam abhisaṃpadyate vajro vai triṇavaḥ kṣatram aśvaḥ kṣatraṃ rājanyo vajreṇa khalu vai kṣatraṃ spṛtaṃ tad vajreṇaiva kṣatraṃ spṛṇoti
dīkṣaṇīyāyāṃ saṃsthitāyām sāyaṃ vāci visṛṣṭāyāṃ vīṇāgaṇagina upasametā bhavanti tān adhvaryuḥ saṃpreṣyati vīṇāgaṇagina ityāha devair imaṃ yajamānaṃ saṃgāyateti taṃ te tathā saṃgāyanti
ahar ahar vāci visṛṣṭāyām agnīṣomīyāṇām antataḥ saṃsthāyām parihṛtāsu vasatīvarīṣu tad yad enaṃ devaiḥ saṃgāyanti devairevainaṃ tat salokaṃ kurvanti
prajāpatinā sutyāsu evam evāhar ahaḥ parihṛtāsveva vasatīvarīṣūdavasānīyāyām antataḥ saṃsthitāyāṃ tad yad enam prajāpatinā saṃgāyanti prajāpatinaivainam tad antataḥ salokaṃ kurvanti
ekaviṃśatir yūpāḥ sarva ekaviṃśatyaratnayo rājjudālo 'gniṣṭho bhavati paitudāravāvabhitaḥ ṣaḍbailvāstraya itthāt traya itthāt ṣaṭ khādirās traya evetthāt traya itthāt ṣaṭ pālāśās traya evetthāttraya itthāt
tad yad eta evaṃ yūpā bhavanti prajāpateḥ prāṇeṣūtkrānteṣu śarīraṃ śvayitum adhriyata tasya yaḥ śleṣmāsīt sa sārdhaṃ samavadrutya madhyato nasta udabhinat sa eṣa vanaspatir abhavad rajjudālas tasmāt sa śleṣmaṇaḥ śleṣmaṇo hi samabhavat tenaivainaṃ tad rūpeṇa samardhayati tad yat so 'gniṣṭho bhavati madhyaṃ vā etad yūpānāṃ yad agniṣṭho madhyam etat prāṇānāṃ yannāsike sva evainaṃ tad āyatane dadhāti
atha yad āpomayaṃ teja āsīt yo gandhaḥ sa sārdhaṃ samavadrutya cakṣuṣṭa udabhinat sa eṣa vanaspatir abhavat pītudārus tasmāt sa surabhir gandhāddhi samabhavat tasmād u jvalanas tejaso hi samabhavat tenaivainaṃ tad rūpeṇa samardhayati tad yat tāvabhito 'gniṣṭham bhavatas tasmād ime abhito nāsikāṃ cakṣuṣī sva evainau tadāyatane dadhāti
atha yat kuntāpam āsīt yo majjā sa sārdhaṃ samavadrutya śrotrata udabhinat sa eṣa vanaspatir abhavad bilvas tasmāt tasyāntarataḥ sarvam eva phalam ādyam bhavati tasmād u hāridra iva bhavati hāridra iva hi majjā tenaivainaṃ tad rūpeṇa samardhayaty antare paitudāruvau bhavato bāhye bailvā antare hi cakṣuṣī bāhye śrotre sva evaināṃstadāyatane dadhāti
asthibhya evāsya khadiraḥ samabhavat tasmāt sa dāruṇo bahusāro dāruṇamiva hyasthi tenaivainaṃ tad rūpeṇa samardhayaty antare bailvā bhavanti bāhye khādirā antare hi majjāno bāhyānyasthīni sva evaināṃs tad āyatane dadhāti
māṃsebhya evāsya palāśaḥ samabhavat tasmāt sa bahuraso lohitaraso lohitamiva hi māṃsaṃ tenaivainaṃ tad rūpeṇa samardhayaty antare khādirā bhavanti bāhye pālāśā antarāṇi hyasthīni bāhyāni māṃsāni sva evaināṃstadāyatane dadhāti
atha yad ekaviṃśatir bhavanti ekaviṃśatyaratnaya ekaviṃśo vā eṣa tapati dvādaśa māsāḥ pañcartavas traya ime lokā asāvāditya ekaviṃśaḥ so 'śvamedha eṣa prajāpatir evam etam prajāpatiṃ yajñaṃ kṛtsnaṃ saṃskṛtya tasminn ekaviṃśatim agnīṣomīyān paśūn ālabhate teṣāṃ samānaṃ karmety etat pūrvedyuḥ karma
atha prātar gotamasya caturuttara stomo bhavati tasya catasṛṣu bahiṣpavamānam aṣṭāsvaṣṭāsvājyāni dvādaśasu mādhyandinaḥ pavamānaḥ ṣoḍaśasu pṛṣṭhāni viṃśatyām ārbhavaḥ pavamānaś caturviṃśatyām agniṣṭomasāma
tasya haike agniṣṭomasāma catuḥsāma kurvanti nāgniṣṭomo nokthya iti vadantas tad yadi tathā kuryuḥ sārdhaṃ stotriyaṃ śastvā sārdham anurūpaṃ śaṃsed rathantaram pṛṣṭhaṃ rāthantaraṃ śastram agniṣṭomo yajñas tenemaṃ lokamṛdhnoti
ekaviṃśatiḥ savanīyāḥ paśavaḥ sarva āgneyās teṣāṃ samānaṃ karmety u haika āhur dve tvevaite ekādaśinyāv ālabheta ya evaikādaśineṣu kāmas tasya kāmasyāptyai
saṃsthite'gniṣṭome parihṛtāsu vasatīvarīṣv adhvaryur annahomān juhoti teṣāmuktam brāhmaṇaṃ prāṇāya svāhāpānāya svāheti dvādaśabhir anuvākair dvādaśa māsāḥ saṃvatsaraḥ sarvaṃ saṃvatsaraḥ sarvam aśvamedhaḥ sarvasyāptyai sarvasyāvaruddhyai
ekaviṃśam madhyamamaharbhavati asau vā āditya ekaviṃśaḥ so 'śvamedhaḥ svenaivainaṃ stomena svāyāṃ devatāyāṃ pratiṣṭhāpayati tasmādekaviṃśam
yad v evaikaviṃśam ekaviṃśo vai puruṣo daśa hastyā aṅgulayo daśa pādyā ātmaikaviṃśas tad anenaikaviṃśenātmanaitasminn ekaviṃśe pratiṣṭhāyāṃ pratitiṣṭhati tasmādekaviṃśam
yad v evaikaviṃśam ekaviṃśo vai stomānām pratiṣṭhā bahu khalu vā etad etasminn ahany uccāvacamiva karma kriyate tad yad etad etasminn ahanyuccāvacam bahu karma kriyate tad etasminn ekaviṃśe pratiṣṭhāyām pratiṣṭhitaṃ kriyātā iti tasmād v evaitad ekaviṃśamahaḥ
tasya prātaḥsavanam agniṃ tam manye yo vasuriti hotā pāṅktam ājyaṃ śastvaikāhikam upasaṃśaṃsati bārhataṃ ca praugam mādhuchandasaṃ ca tricaśa ubhe saṃśaṃsati yaśca bārhate prauge kāmo ya u ca mādhuchandase tayorubhayoḥ kāmayor āptyai kﾱptam prātaḥsavanam
athāto mādhyandinaṃ savanaṃ atichandāḥ pratipan marutvatīyasya trikadrukeṣu mahiṣo yavāśiram ity atiṣṭhā vā eṣā chandasāṃ yad atichandā atiṣṭhā aśvamedho yajñānām aśvamedhasyaivāptyai saiṣaiva triḥ śastā tricaḥ sampadyate teno taṃ kāmam āpnoti yas trica idaṃ vaso sutam andha ityanucara eṣa eva nitya ekāhātāna itthā hi soma in made 'vitāsi sunvato vṛktabarhiṣa iti paṅktīśca ṣaṭpadāśca śastvaikāhike nividaṃ dadhātīti marutvatīyam
athāto niṣkevalyam mahānāmnyaḥ pṛṣṭham bhavanti sānurūpāḥ sapragāthāḥ śaṃsati sarve vai kāmā mahānāmnīṣu sarve kāmā aśvamedhe sarveṣāṃ kāmānām āptyā indro madāya vāvṛdhe predam brahma vṛtratūryeṣv āvitheti paṅktīśca ṣaṭpadāśca śastvaikāhike nividaṃ dadhāti kﾱptam mādhyandinaṃ savanam
athātas tṛtīyasavanam atichandā eva pratipad vaiśvadevasyābhi tyaṃ devaṃ savitāram oṇyoriti tasyā etadeva brāhmaṇaṃ yat pūrvasyā abhi tvā deva savitar ity anucaro 'bhivān abhibhūtyai rūpam ud u ṣya devaḥ savitā damūnā iti sāvitraṃ śastvaikāhike nividaṃ dadhāti mahī dyāvāpṛthivī iha jyeṣṭhe iti caturṛcaṃ dyāvāpṛthivīyaṃ śastvaikāhike nividaṃ dadhāty ṛbhur vibhvā vāja indro no acchety ārbhavaṃ śastvaikāhike nividaṃ dadhāti ko nu vām mitrāvaruṇāvṛtāyann iti vaiśvadevaṃ śastvaikāhike nividaṃ dadhātīti vaiśvadevam
athāta āgnimārutam mūrdhānaṃ divo aratim pṛthivyā iti vaiśvānarīyaṃ śastvaikāhike nividaṃ dadhāty ā rudrāsa indravantaḥ sajoṣasa iti mārutaṃ śastvaikāhike nividaṃ dadhāti imam ū ṣu vo atithim uṣarbudhamiti navarcaṃ jātavedasīyaṃ śastvaikāhike nividaṃ dadhāti tad yad aikāhikāni nividdhānāni bhavanti pratiṣṭhā vai jyotiṣṭomaḥ pratiṣṭhāyā apracyutyai
tasyaite paśavo bhavanti aśvas tūparo gomṛga iti pañcadaśa paryaṅgyās teṣām uktam brāhmaṇam athaita āraṇyā vasantāya kapiñjalān ālabhate grīṣmāya kalaviṅkān varṣābhyas tittirīn iti teṣām v evoktam
athaitān ekaviṃśataye cāturmāsyadevatābhya ekaviṃśatim ekaviṃśatim paśūn ālabhata etāvanto vai sarve devā yāvatyaś cāturmāsyadevatāḥ sarve kāmā aśvamedhe sarvān devān prītvā sarvān kāmān āpnavānīti na tathā kuryāt
saptadaśaiva paśūn madhyame yūpa ālabhet prajāpatiḥ saptadaśaḥ sarvaṃ saptadaśaḥ sarvam aśvamedhaḥ sarvasyāptyai sarvasyāvaruddhyai ṣoḍaśa ṣoḍaśetareṣu ṣoḍaśakalam vā idaṃ sarvaṃ sarvam aśvamedhaḥ sarvasyāptyai sarvasyāvaruddhyai trayodaśa trayodaśāraṇyān ākāśeṣv ālabhate trayodaśa māsāḥ saṃvatsaraḥ sarvaṃ saṃvatsaraḥ sarvam aśvamedhaḥ sarvasyāptyai sarvasyāvaruddhyai
atha purā bahiṣpavamānāt aśvaṃ niktvodānayanti tena pāvamānāya sarpanti tasyoktam brāhmaṇaṃ stute bahiṣpavamāne 'śvam āstāvam ākramayanti sa yady ava vā jighred vi vā vartet samṛddho me yajña iti ha vidyāt tam upākṛtyādhvaryur āha hotar abhiṣṭuhīti tam ekādaśabhir hotābhiṣṭauti
yad akrandaḥ prathamaṃ jāyamāna iti triḥ prathamayā trir uttamayā tāḥ pañcadaśa sampadyante pañcadaśo vai vajro vīryam vajro vajreṇaivaitad vīryeṇa yajamānaḥ purastāt pāpmānam apahate tad vai yajamānāyaiva vajraḥ pradīyate yo 'sya stṛtyas taṃ startava upa prāgācchasanam vājyarvopa prāgāt paramaṃ yat sadhastham iti
ete uddhṛtya mā no mitro varuṇo aryamāyur ity etat sūktamadhrigāvāvapati catustriṃśadvājino devabandhor ity u haika etām vaṅkrīṇām purastād dadhati ned anāyatane praṇavaṃ dadhāmety atho ned ekavacanena bahuvacanam vyavāyāmeti na tathā kuryāt sārdhameṣa sūktam āvaped upa prāgācchasanam vājyarvopa prāgāt paramaṃ yat sadhastham iti
ete uktvā yad adhrigoḥ pariśiṣṭam bhavati tadāha vāso 'dhivāsaṃ hiraṇyam ity aśvāyopastṛṇanti tasminn enam adhi saṃjñapayanti saṃjñapteṣu paśuṣu patnyaḥ pānnejanair udāyanti catasraśca jāyāḥ kumārī pañcamī catvāri ca śatānyanucarīṇām
niṣṭhiteṣu pānnejaneṣu mahiṣīm aśvāyopanipādayanty athaināvadhivāsena saṃprorṇuvanti svarge loke prorṇuvathām ity eṣa vai svargo loko yatra paśuṃ saṃjñapayanti nirāyatyāśvasya śiśnam mahiṣyupasthe nidhatte vṛṣā vājī retodhā reto dadhātviti mithunasyaiva sarvatvāya
tayoḥ śayānayoḥ aśvaṃ yajamāno 'bhimethaty ut sakthyā ava gudaṃ dhehīti taṃ na kaścana pratyabhimethati ned yajamānam pratipratiḥ kaścid asad iti
athādhvaryuḥ kumārīm abhimethati kumāri haye haye kumāri yakāsakau śakuntiketi taṃ kumārī pratyabhimethaty adhvaryo haye haye 'dhvaryo yako 'sakau śakuntaka iti
atha brahmā mahiṣīm abhimethati mahiṣi haye haye mahiṣi mātā ca te pitā ca te 'gram vṛkṣasya rohata iti tasyai śataṃ rājaputryo 'nucaryo bhavanti tā brahmāṇam pratyabhimethanti brahman haye haye brahman mātā ca te pitā ca te 'gre vṛkṣasya krīḍata iti
athodgātā vāvātām abhimethati vāvāte haye haye vāvāta ūrdhvām enām ucchrāpayeti tasyai śataṃ rājanyā anucaryo bhavanti tā udgātāram pratyabhimethanty udgātar haye haya udgātar ūrdhvam enam ucchrayatāditi
atha hotā parivṛktām abhimethati parivṛkte haye haye parivṛkte yad asyā aṃhubhedyā iti tasyai śataṃ sūtagrāmaṇyāṃ duhitaro 'nucaryo bhavanti tā hotāram pratyabhimethanti hotar haye haye hotar yad devāso lalāmagumiti
atha kṣattā pālāgalīm abhimethati pālāgali haye haye pālāgali yaddhariṇo yavam atti na puṣṭam paśu manyata iti tasyai śataṃ kṣāttrasaṃgrahītṝṇāṃ duhitaro 'nucaryo bhavanti tāḥ kṣattāram pratyabhimethanti kṣattar haye haye kṣattar yaddhariṇo yavam atti na puṣṭam bahu manyata iti
sarvāptir vā eṣā vācaḥ yad abhimethikāḥ sarve kāmā aśvamedhe sarvayā vācā sarvān kāmān āpnavāmety utthāpayanti mahiṣīṃ tatastā yathetam pratiparāyanty athetare surabhimatīm ṛcam antato 'nvāhur dadhikrāvṇo akāriṣamiti
apa vā etebhya āyurdevatāḥ krāmanti ye yajñe pūtām vācam vadanti vācam evaitat punate devayajyāyai devatānām anapakramāya yā ca gomṛge vapā bhavati yā cāje tūpare te aśve pratyavadhāyāharanti nāśvasya vapāstīti vadanto na tathā kuryād aśvasyaiva pratyakṣam meda āharet prajñātā itarāḥ
sa hotādhvaryum pṛcchati kaḥ svid ekākī caratīti tam pratyāha sūrya ekākī caratīti
athādhvaryur hotāram pṛcchati kiṃ svit sūryasamaṃ jyotiriti tam pratyāha brahma sūryasamaṃ jyotiriti
atha brahmodgātāram pṛcchati pṛcchāmi tvā citaye devasakheti tam pratyāhāpi teṣu triṣu padeṣvasmīti
athodgātā brahmāṇam pṛcchati keṣv antaḥ puruṣa āviveśeti tam pratyāha pañcasvantaḥ puruṣa āviveśeti
etasyām uktāyām utthāya sadaso 'dhi prāñco yajamānam abhyāyanty agreṇa havirdhāne āsīnam etya yathāyatanam paryupaviśanti
sa hotādhvaryum pṛcchati kā svid āsīt pūrvacittiriti tam pratyāha dyaur āsīt pūrvacittiriti
athādhvaryur hotāram pṛcchati ka īm are piśaṅgileti tam pratyāhājāre piśaṅgileti
atha brahmodgātāram pṛcchati katy asya viṣṭhāḥ katy akṣarāṇīti tam pratyāha ṣaḍasya viṣṭhāḥ śatam akṣarāṇīti
athodgātā brahmāṇam pṛcchati ko asya veda bhuvanasya nābhimiti tam pratyāha vedāhamasya bhuvanasya nābhimiti
athādhvaryuṃ yajamānaḥ pṛcchati pṛcchāmi tvā paramantam pṛthivyā iti tam pratyāheyam vediḥ paro antaḥ pṛthivyā iti
sarvāptir vā eṣā vācaḥ yad brahmodyaṃ sarve kāmā aśvamedhe sarvayā vācā sarvān kāmān āpnavāmeti
udite brahmodye prapadyādhvaryur hiraṇmayena pātreṇa prājāpatyam mahimānaṃ grahaṃ gṛhṇāti tasya purorugghiraṇyagarbhaḥ samavartatāgra ity athāsya puronuvākyā subhūḥ svayaṃbhūḥ prathama iti hotā yakṣat prajāpatimiti praiṣaḥ prajāpate na tvad etānyanya iti hotā yajati vaṣaṭkṛte juhoti yas te 'hant saṃvatsare mahimā saṃbabhūveti nānuvaṣaṭkaroti sarvahutaṃ hi juhoti
athāto vapānāṃ homaḥ nānaiva careyur ā vaiśvadevasya vapāyai vaiśvadevasya vapāyāṃ hutāyāṃ tad anv itarā juhuyur iti ha smāha satyakāmo jābālo viśve vai sarve devās tad enān yathādevatam prīṇātīti
aindrāgnasya vapāyāṃ hutāyām tadanvitarā juhuyuriti ha smāhatuḥ saumāpau mānutantavyāvindrāgnī vai sarve devās tad evainān yathādevatam prīṇātīti
kāyasya vapāyāṃ hutāyām tadanvitarā juhuyuriti ha smāha śailāliḥ prajāpatir vai kaḥ prajāpatim u vā anu sarve devās tad evainān yathādevatam prīṇātīti
ekaviṃśatiṃ cāturmāsyadevatā anudrutya ekaviṃśatidhā kṛtvā pracareyuriti ha smāha bhāllabeya etāvanto vai sarve devā yāvatyaś cāturmāsyadevatās tad evainānyathādevatam prīṇātīti
nānaiva careyuḥ itīndrotaḥ śaunakaḥ kimuta tvareraṃs tad evainān yathādevatam prīṇātīty etad aha teṣām vaco 'nyā tvevāta sthitiḥ
atha hovāca yājñavalkyaḥ sakṛdeva prājāpatyābhiḥ pracareyuḥ sakṛd devadevatyābhis tad evainān yathādevatam prīṇātyañjasā yajñasya saṃsthāmupaiti na hvalatīti
hutāsu vapāsu prapadyādhvaryū rajatena pātreṇa prājāpatyam mahimānamuttaraṃ grahaṃ gṛhṇāti tasya purorug yaḥ prāṇato nimiṣato mahitveti viparyaste yājyānuvākye ayātayāmatāyā eṣa eva praiṣo vaṣaṭkṛte juhoti yaste rātrau saṃvatsare mahimā saṃbabhūveti nānuvaṣaṭkaroti tasyoktam brāhmaṇam
nānyeṣām paśūnāṃ tedanyā avadyanti avadyantyaśvasya dakṣiṇato'nyeṣām paśūnāmavadyantyuttarato'śvasya plakṣaśākhāsvanyeṣām paśūnāmavadyanti vetasaśākhāsvaśvasya
tad u hovāca sātyayajñir itarathaiva kuryuḥ patha eva nāpodityamiti pūrvā tveva sthitir ukthyo yajñas tenāntarikṣalokam ṛdhnoti sarvastomo 'tirātra uttamamaharbhavati sarvam vai sarvastomo 'tirātraḥ sarvamaśvamedhaḥ sarvasyāptyai sarvasyāvaruddhyai
tasya trivṛdbahiṣpavamānam pañcadaśānyājyāni saptadaśo mādhyandinaḥ pavamāna ekaviṃśāni pṛṣṭhāni trinavas tṛtīyaḥ pavamānas trayastriṃśam agniṣṭomasāmaikaviṃśāny ukthāny ekaviṃśaḥ ṣoḍaśī pañcadaśī rātris trivṛt sandhir yad dvitīyasyāhnaḥ pṛṣṭhyasya ṣaḍahasya tacchastram atirātro yajñas tenāmuṃ lokam ṛdhnoti
ekaviṃśatiḥ savanīyāḥ paśavaḥ sarva āgneyās teṣāṃ samānaṃ karmety u haika āhuś caturviṃśatim tvevaitān gavyān ālabhet dvādaśabhyo devatābhyo dvādaśa māsāḥ saṃvatsaraḥ sarvaṃ saṃvatsaraḥ sarvamaśvamedhaḥ sarvasyāptyai sarvasyāvaruddhyai
etena hendroto daivāpaḥ śaunakaḥ janamejayam pārikṣitaṃ yājayāṃcakāra teneṣṭvā sarvām pāpakṛtyāṃ sarvāṃ brahmahatyāmapajaghāna sarvāṃ ha vai pāpakṛtyāṃ sarvām brahmahatyāmapahanti yo'śvamedhena yajate
tadetadgāthayābhigītam āsandīvati dhānyādaṃ rukmiṇaṃ haritasrajam abadhnādaśvaṃ sāraṅgaṃ devebhyo janamejaya iti
ete eva pūrve ahanī jyotir atirātras tena bhīmasenam ete eva pūrve ahanī gaur atirātras tenograsenam ete eva pūrve ahanī āyur atirātras tena śrutasenam ity ete pārikṣitīyās tadetadgāthayābhigītaṃ pārikṣitā yajamānā aśvamedhaiḥ paro'varam ajahuḥ karma pāpakam puṇyāḥ puṇyena karmaṇeti
ete eva pūrve ahanī abhijid atirātras tena ha para āṭṇāra īje kausalyo rājā tad etad gāthayābhigītam aṭṇārasya paraḥ putro'śvam medhyamabandhayat hairaṇyanābhaḥ kausalyo diśaḥ pūrṇā amaṃhateti
ete eva pūrve ahanī viśvajid atirātras tena ha purukutso daurgaheṇeja aikṣvāko rājā tasmādetadṛṣiṇābhyanūktam asmākam atra pitarasta āsant sapta ṛṣayo daurgahe badhyamāna iti
ete eva pūrve ahanī mahāvratam atirātras tena ha marutta āvikṣita īja āyogavo rājā tasya ha tato marutaḥ pariveṣṭāro 'gniḥ kṣattā viśve devāḥ sabhāsado babhūvus tad etad gāthayābhigītaṃ marutaḥ pariveṣṭāro maruttasyāvasangṛhe āvikṣitasyāgniḥ kṣattā viśve devāḥ sabhāsada iti maruto ha vai tasya pariveṣṭāro'gniḥ kṣattā viśve devāḥ sabhāsado bhavanti yo 'śvamedhena yajate
ete eva pūrve ahanī aptoryāmo 'tirātras tena haitena kraivya īje pāñcālo rājā krivaya iti ha vai purā pañcālānācakṣate tadetadgāthayābhigītam aśvam medhyamālabhata krivīṇāmatipūruṣaḥ pāñcālaḥ parivakrāyāṃ sahasraśatadakṣiṇamiti
atha dvitīyayā sahasram āsannayutā śatā ca pañcaviṃśatiḥ diktodiktaḥ pañcālānāṃ brāhmaṇā yā vibhejira iti
trivṛdagniṣṭomaḥ pañcadaśa ukthyaḥ saptadaśaṃ tṛtīyamahaḥ sokthakam ekaviṃśaḥ ṣoḍaśī pañcadaśī rātris trivṛt sandhir ity eṣo 'nuṣṭupsampannas tena haitena dhvasā dvaitavana īje mātsyo rājā yatraitaddvaitavanaṃ saras tad etadgāthayābhigītaṃ caturdaśa dvaitavano rājā saṅgrāmajiddhayān indrāya vṛtraghne 'badhnāt tasmād dvaitavanaṃ sara iti
caturviṃśāḥ pavamānāḥ trivṛd abhyāvartaṃ catuścatvāriṃśāḥ pavamānā ekaviṃśam abhyāvartam aṣṭācatvāriṃśāḥ pavamānās trayastriṃśam abhyāvartam āgniṣṭomasāmād dvātriṃśāny ukthāny ekaviṃśaḥ ṣoḍaśī pañcadaśī rātris trivṛt sandhir iti
etadviṣṇoḥ krāntam tena haitena bharato dauḥṣantirīje teneṣṭvemām vyaṣṭim vyānaśe yeyam bharatānāṃ tad etad gāthayābhigītam aṣṭāsaptatim bharato dauḥṣantir yamunām anu gaṅgāyām vṛtraghne 'badhnāt pañcapañcāśataṃ hayān iti
atha dvitīyayā trayastriṃśaṃ śataṃ rājāśvānbaddhvāya medhyān saudyumnir atyaṣṭhād anyān amāyān māyavattara iti
atha tṛtīyayā śakuntalā nāḍapityapsarā bharatam dadhe paraḥsahasrān indrāyāśvān medhyān ya āharadvijitya pṛthivīṃ sarvāmiti
atha caturthyā mahad adya bharatasya na pūrve nāpare janāḥ divam martya iva bāhubhyāṃ nodāpuḥ pañca mānavā iti
ekaviṃśastomena ṛṣabho yājñatura īje śviknānāṃ rājā tad etad gāthayābhigītaṃ yājñature yajamāne brahmāṇa ṛṣabhe janā aśvamedhe dhanam labdhvā vibhajante sma dakṣiṇā iti
trayastriṃśastomena śoṇaḥ sātrāsāha īje pāñcālo rājā tad etad gāthayābhigītaṃ sātrāsāhe yajamāne 'śvamedhena taurvaśāḥ udīrate trayastriṃśāḥ ṣaṭ sahasrāṇi varmiṇāmiti
atha dvitīyayā ṣaṭ ṣaṭ ṣaḍvā sahasrāṇi yajñe kokapitus tava udīrate trayastriṃśāḥ ṣaṭ sahasrāṇi varmiṇāmiti
atha tṛtīyayā sātrāsāhe yajamāne pāñcāle rājñi susraji amādyadindraḥ somenātṛpyanbrāhmaṇā dhanair iti
govinatena śatānīkaḥ sātrājita īje kāśyasyāśvamādāya tato haitad arvāk kāśayo 'gnīnnādadhata āttasomapīthāḥ sma iti vadantaḥ
tasya vidhā caturviṃśāḥ pavamānāḥ trivṛdabhyāvartam catuścatvāriṃśāḥ pavamānā ekaviṃśānyājyāni triṇavāny ukthāny ekaviṃśāni pṛṣṭhāni ṣaṭtriṃśāḥ pavamānās trayastriṃśam abhyāvartam āgniṣṭomasāmād ekaviṃśāny ukthāny ekaviṃśaḥ ṣoḍaśī pañcadaśī rātris trivṛtsandhiḥ
tadetadgāthayābhigītaṃ śatānīkaḥ samantāsu medhyaṃ sātrājito hayam ādatta yajñaṃ kāśīnām bharataḥ satvatāmiveti
atha dvitīyayā śvetaṃ samantāsu vaśaṃ carantaṃ śatānīko dhṛtarāṣṭrasya medhyam ādāya sahvā daśamāsyamaśvaṃ śatānīko govinatena heja iti
atha caturthyā mahadadya bharatānāṃ na pūrve nāpare janāḥ divam martya iva pakṣābhyāṃ nodāpuḥ sapta mānavā iti
athāto dakṣiṇānāṃ madhyam prati rāṣṭrasya yadanyadbhūmeśca puruṣebhyaśca brāhmaṇasya ca vittāt prācī digghotur dakṣiṇā brahmaṇaḥ pratīcy adhvaryor udīcy udgātus tadeva hotṛkā anvābhaktāḥ
udayanīyāyāṃ saṃsthitāyām ekaviṃśatim vaśā anūbandhyā ālabhate maitrāvaruṇīrvaiśvadevīrbārhaspatyā etāsāṃ devatānāmāptyai tadyadbārhaspatyāntyā bhavanti brahma vai bṛhaspatis tad u brahmaṇyevāntataḥ pratitiṣṭhati
atha yadekaviṃśatirbhavanti ekaviṃśo vā eṣa ya eṣa tapati dvādaśa māsāḥ pañcartavastraya ime lokā asāvāditya ekaviṃśa etām abhisampadam
udavasānīyāyāṃ saṃsthitāyām catasraśca jāyāḥ kumārīm pañcamīṃ catvāri ca śatānyanucarīṇāṃ yathāsamuditam dakṣiṇām dadati
athottaraṃ saṃvatsaram ṛtupaśubhir yajate ṣaḍbhir āgneyair vasante ṣaḍbhir aindrair grīṣme ṣaḍbhiḥ pārjanyair vā mārutair vā varṣāsu ṣaḍbhir maitrāvaruṇaiḥ śaradi ṣaḍbhir aindrāvaiṣṇavair hemante ṣaḍbhir aindrābārhaspatyaiḥ śiśire ṣaḍ ṛtavaḥ saṃvatsaraḥ ṛtuṣveva saṃvatsare pratitiṣṭhati ṣaṭtriṃśad ete paśavo bhavanti ṣaṭtriṃśadakṣarā bṛhatī bṛhatyām adhi svargo lokaḥ pratiṣṭhitas tad v antato bṛhatyaiva chandasā svarge loke pratitiṣṭhati
puruṣo ha nārāyaṇo'kāmayata atitiṣṭheyaṃ sarvāṇi bhūtāny aham evedaṃ sarvaṃ syāmiti sa etam puruṣamedham pañcarātram yajñakratum apaśyat tam āharat tenāyajata teneṣṭvātyatiṣṭhat sarvāṇi bhūtānīdaṃ sarvam abhavad atitiṣṭhati sarvāṇi bhūtānīdaṃ sarvam bhavati ya evam vidvānpuruṣamedhena yajate yo vaitadevaṃ veda
tasya trayoviṃśatirdīkṣāḥ dvādaśopasadaḥ pañca sutyāḥ sa eṣa catvāriṃśadrātraḥ sadīkṣopasatkaś catvāriṃśadakṣarā virāṭ tad virājam abhisaṃpadyate tato virāḍ ajāyata virājo adhi pūruṣa ityeṣā vai sā virāḍ etasyā evaitad virājo yajñam puruṣaṃ janayati
tā vā etāḥ catasro daśato bhavanti tadyadetāścatasro daśato bhavantyeṣāṃ caiva lokānām āptyai diśāṃ cemameva lokam prathamayā daśatāpnuvannantarikṣaṃ dvitīyayā divaṃ tṛtīyayā diśaścaturthyā tathaivaitadyajamāna imam eva lokam prathamayā daśatāpnotyantarikṣaṃ dvitīyayā divaṃ tṛtīyayā diśaś caturthyaitāvad vā idaṃ sarvaṃ yāvad ime ca lokā diśaśca sarvaṃ puruṣamedhaḥ sarvasyāptyai sarvasyāvaruddhyai
ekādaśāgniṣomīyāḥ paśava upavasathe teṣāṃ samānaṃ karmaikādaśa yūpā ekādaśākṣarā triṣṭub vajras triṣṭub vīryaṃ triṣṭub vajreṇaivaitadvīryeṇa yajamānaḥ purastātpāpmānamapahate
ekādaśināḥ sutyāsu paśavo bhavanti ekādaśākṣarā triṣṭubvajrastriṣṭubvīryaṃ triṣṭubvajreṇaivaitadvīryeṇa yajamānaḥ purastātpāpmānamapahate
yad v evaikādaśinā bhavanti ekādaśinī vā idaṃ sarvaṃ prajāpatirhyekādaśinī sarvaṃ hi prajāpatiḥ sarvaṃ puruṣamedhaḥ sarvasyāptyai sarvasyāvaruddhyai
sa vā eṣa puruṣamedhaḥ pañcarātro yajñakratur bhavati pāṅkto yajñaḥ pāṅktaḥ paśuḥ pañcartavaḥ saṃvatsaro yat kiṃ ca pañcavidham adhidevatam adhyātmaṃ tad enena sarvam āpnoti
tasyāgniṣṭomaḥ prathamam ahar bhavati athokthyo 'thātirātro 'thokthyo 'thāgniṣṭomaḥ sa vā eṣa ubhayatojyotir ubhayataukthyaḥ
yavamadhyaḥ pañcarātro bhavati ime vai lokāḥ puruṣamedha ubhayatojyotiṣo vā ime lokā agnineta ādityenāmutas tasmād ubhayatojyotir annam ukthya ātmātirātras tad yad etā ukthyāvatirātram abhito bhavatas tasmād ayam ātmānnena parivṛḍho 'tha yad eṣa varṣiṣṭho 'tirātro 'hnāṃ sa madhye tasmād yavamadhyo yute ha vai dviṣantam bhrātṛvyam ayam evāsti nāsya dviṣan bhrātṛvya ity āhur ya evaṃ veda
tasyāyam eva lokaḥ prathamam ahaḥ ayam asya loko vasanta ṛtur yad ūrdhvam asmāl lokād arvācīnam antarikṣāt tad dvitīyam ahas tad v asya grīṣma ṛtur antarikṣam evāsya madhyamam ahar antarikṣam asya varṣāśaradāv ṛtū yad ūrdhvam antarikṣād arvācīnaṃ divas tac caturtham ahas tad v asya hemanta ṛtur dyaur evāsya pañcamam ahar dyaur asya śiśira ṛtur ity adhidevatam
athādhyātmam pratiṣṭhaivāsya prathamam ahaḥ pratiṣṭho asya vasanta ṛtur yad ūrdhvam pratiṣṭhāyā avācīnaṃ madhyāt tad dvitīyam ahas tad v asya grīṣma ṛtur madhyam evāsya madhyamam ahar madhyam asya varṣāśaradāvṛtū yad ūrdhvam madhyād avācīnam śīrṣṇas tac caturtham ahas tad v asya hemanta ṛtuḥ śira evāsya pañcamam ahaḥ śiro 'sya śiśira ṛtur evam ime ca lokāḥ saṃvatsaraś cātmā ca puruṣamedham abhisaṃpadyante sarvaṃ vā ime lokāḥ sarvaṃ saṃvatsaraḥ sarvam ātmā sarvaṃ puruṣamedhaḥ sarvasyāptyai sarvasyāvaruddhyai
atha yasmāt puruṣamedho nāma ime vai lokāḥ pūr ayam eva puruṣo yo 'yam pavate so 'syām puri śete tasmāt puruṣas tasya yad eṣu lokeṣv annaṃ tad asyānnam medhas tad yad asyaitad annam medhas tasmāt puruṣamedho 'tho yad asmin medhyān puruṣān ālabhate tasmād v eva puruṣamedhaḥ
tān vai madhyame 'hann ālabhate antarikṣam vai madhyamam ahar antarikṣam u vai sarveṣām bhūtānām āyatanam atho annam vā ete paśava udaraṃ madhyamam ahar udare tad annaṃ dadhāti
tān vai daśa daśālabhate daśākṣarā virāḍ virāḍ u kṛtsnam annaṃ kṛtsnasyaivānnādyasyāvaruddhyai
ekādaśa daśata ālabhate ekādaśākṣarā triṣṭub vajras triṣṭub vīryaṃ triṣṭub vajreṇaivaitad vīryeṇa yajamāno madhyataḥ pāpmānam apahate
aṣṭācatvāriṃśatam madhyame yūpa ālabhate aṣṭācatvāriṃśadakṣarā jagatī jāgatāḥ paśavo jagatyaivāsmai paśūn avarunddhe
ekādaśaikādaśetareṣu ekādaśākṣarā triṣṭub vajras triṣṭub vīryaṃ triṣṭub vajreṇaivaitad vīryeṇa yajamāno 'bhitaḥ pāpmānam apahate
aṣṭā uttamān ālabhate aṣṭākṣarā gāyatrī brahma gāyatrī tad brahmaivaitad asya sarvasyottamaṃ karoti tasmād brahmāsya sarvasyottamam ity āhuḥ
te vai prājāpatyā bhavanti brahma vai prajāpatir brāhmo hi prajāpatis tasmāt prājāpatyā bhavanti
sa vai paśūn upākariṣyan etās tisraḥ sāvitrīr āhutīr juhoti deva savitas tat savitur vareṇyam viśvāni deva savitar iti savitāram prīṇāti so 'smai prīta etān puruṣān prasauti tena prasūtān ālabhate
brahmaṇe brāhmaṇam ālabhate brahma vai brāhmaṇo brahmeva tad brahmaṇā samardhayati kṣatrāya rājanyaṃ kṣatram vai rājanyaḥ kṣatram eva tat kṣatreṇa samardhayati marudbhyo vaiśyaṃ viśo vai maruto viśam eva tad viśā samardhayati tapase śūdram tapo vai śūdras tapa eva tat tapasā samardhayaty evam etā devatā yathārūpam paśubhiḥ samardhayati tā enaṃ samṛddhāḥ samardhayanti sarvaiḥ kāmaiḥ
ājyena juhoti tejo vā ājyam tejasaivāsmiṃs tat tejo dadhāty ājyena juhoty etad vai devānām priyaṃ dhāma yad ājyam priyeṇaivainān dhāmnā samardhayati ta enaṃ samṛddhāḥ samardhayanti sarvaiḥ kāmaiḥ
niyuktān puruṣān brahmā dakṣiṇataḥ puruṣeṇa nārāyaṇenābhiṣṭauti sahasraśīrṣā puruṣaḥ sahasrākṣaḥ sahasrapād ity etena ṣoḍaśarcena ṣoḍaśakalam vā idaṃ sarvaṃ sarvam puruṣamedhaḥ sarvasyāptyai sarvasyāvaruddhyā ittham asīttham asīty upastauty evainam etan mahayaty evātho yathaiṣa tathainam etad āha tat paryagnikṛtāḥ paśavo babhūvur asaṃjñaptāḥ
atha hainam vāg abhyuvāda puruṣa mā saṃtiṣṭhipo yadi saṃsthāpayiṣyasi puruṣa eva puruṣam atsyatīti tān paryagnikṛtān evodasṛjat taddevatyā āhutīr ajuhot tābhis tā devatā aprīṇāt tā enam prītā aprīṇant sarvaiḥ kāmaiḥ
ājyena juhoti tejo vā ājyaṃ tejasaivāsmiṃs tat tejo dadhāti
ekādaśinaiḥ saṃsthāpayati ekādaśākṣarā triṣṭub vajras triṣṭub vīryaṃ triṣṭub vajreṇaivaitad vīryeṇa yajamāno madhyataḥ pāpmānam apahate
udayanīyāyāṃ saṃsthitāyām ekādaśa vaśā anūbandhyā ālabhate maitrāvaruṇīr vaiśvadevīr bārhaspatyā etāsāṃ devatānām āptyai tad yad bārhaspatyā antyā bhavanti brahma vai bṛhaspatis tad u brahmaṇy evāntataḥ pratitiṣṭhati
atha yad ekādaśa bhavanti ekādaśākṣarā triṣṭub vajras triṣṭub vīryaṃ triṣṭub vajreṇaivaitad vīryeṇa yajamāno madhyataḥ pāpmānam apahate traidhātavy udavasānīyāsāv eva bandhuḥ
athāto dakṣiṇānām madhyam prati rāṣṭrasya yad anyad bhūmeś ca brāhmaṇasya ca vittāt satpuruṣam prācī digghotur dakṣiṇā brahmaṇaḥ pratīcy adhvaryor udīcy udgātus tad eva hotṛkā anvābhaktāḥ
atha yadi brāhmaṇo yajet sarvavedasaṃ dadyāt sarvam vai brāhmaṇaḥ sarvaṃ sarvavedasaṃ sarvam puruṣamedhaḥ sarvasyāptyai sarvasyāvaruddhyai
athātmannagnī samārohya uttaranārāyaṇenādityam upasthāyānapekṣamāṇo 'raṇyam abhipreyāt tad eva manuṣyebhyas tirobhavati yady u grāme vivatsed araṇyoragnī samārohyottaranārāyaṇenaivādityam upasthāya gṛheṣu pratyavasyed atha tān yajñakratūn āhareta yān abhyāpnuyāt sa vā eṣa na sarvasmā anuvaktavyaḥ sarvaṃ hi puruṣamedho net sarvasmā iva sarvam bravāṇīti yo nv eva jñātas tasmai brūyād atha yo 'nūcāno 'tha yo 'sya priyaḥ syān net tv eva sarvasmā iva
brahma vai svayambhu tapo 'tapyata
tad aikṣata na vai tapasy ānantyamasti
hantāham bhūteṣv ātmānaṃ juhavāni bhūtāni cātmanīti
tat sarveṣu bhūteṣv ātmānaṃ hutvā bhūtāni cātmani sarveṣām bhūtānāṃ śraiṣṭhyaṃ svārājyam ādhipatyam paryait
tathaivaitad yajamānaḥ sarvamedhe sarvān medhān hutvā sarvāṇi bhūtāni śraiṣṭhyaṃ svārājyam ādhipatyam paryeti
sa vā eṣa sarvamedho daśarātro yajñakratur bhavati
daśākṣarā virāṭ
virāḍ u kṛtsnam annaṃ kṛtsnasyaivānnādyasyāvaruddhyai
tasminn agnim parārdhyaṃ cinoti
paramo vā eṣa yajñakratūnāṃ yat sarvamedhaḥ
parameṇaivainam paramatāṃ gamayati
tasyāgniṣṭud agniṣṭomaḥ prathamam ahar bhavati
agnir vā agniṣṭud agniṣṭomo
agnimukhā u vai sarve devāḥ sarveṣāṃ devānām āptyai
tasyāgneyā grahā bhavanty āgneyyaḥ purorucaḥ
sarvam āgneyam asad iti
indrastud ukthyo dvitīyam ahar bhavati
indro vai sarve devāḥ sarveṣāṃ devānām āptyai
tasyaindrā grahā bhavanty aindryaḥ purorucaḥ
sarvam aindram asad iti
sūryastud ukthyastṛtīyam ahar bhavati
sūryo vai sarve devāḥ sarveṣām devānām āptyai
sauryā grahā bhavanti sauryaḥ purorucaḥ
sarvaṃ sauryam asad iti
vaiśvadevaś caturtham ahar bhavati
viśve vai sarve devāḥ sarveṣāṃ devānām āptyai
vaiśvadevā grahā bhavanti vaiśvadevyaḥ purorucaḥ
sarvam vaiśvadevam asad iti
āśvamedhikam madhyamam pañcamam ahar bhavati
tasminn aśvam medhyam ālabhate 'śvamedhasyaivāptyai
pauruṣamedhikam madhyamaṃ ṣaṣṭham ahar bhavati
tasmin medhyān puruṣān ālabhate puruṣamedhasyaivāptyai
aptoryāmaḥ saptamam ahar bhavati sarveṣām yajñakratūnām āptyai
tasmint sarvān medhyān ālabhate yac ca prāṇi yac cāprāṇam
vapā vapāvatāṃ juhoti tvaca utkartam avapākānāṃ
saṃvraścam oṣadhivanaspatīnām prakiranti
śuṣkāṇāṃ cārdrāṇām cānnam annaṃ juhoty annasyānnasyāptyai
sarvam juhoti
sarvasmai juhoti sarvasyāptyai sarvasyāvaruddhyai
prātaḥsavane hutāsu vapāsv evam eva tṛtīyasavane huteṣu haviḥṣu
triṇavam aṣṭamam ahar bhavati
vajro vai triṇavo
vajreṇa khalu vai kṣatraṃ spṛtaṃ
tad vajreṇaiva kṣatraṃ spṛṇoti
trayastriṃśaṃ navamam ahar bhavati
pratiṣṭhā vai trayastriṃśaḥ pratiṣṭhityai
viśvajit sarvapṛṣṭho 'tirātro daśamam ahar bhavati
sarvam vai viśvajit sarvapṛṣṭho 'tirātraḥ
sarvaṃ sarvamedhaḥ sarvasyāptyai sarvasyāvaruddhyai
athāto dakṣiṇānām
madhyam prati rāṣṭrasya yad anyad brāhmaṇasya vittāt sabhūmi sapuruṣam prācī digghotur dakṣiṇā brahmaṇaḥ pratīcy adhvaryor udīcy udgātuḥ
tad eva hotṛkā anvābhaktāḥ
tena haitena viśvakarmā bhauvana īje
teneṣṭvātyatiṣṭhat sarvāṇi bhūtāni
idaṃ sarvam abhavat
atitiṣṭhati sarvāṇi bhūtānīdaṃ sarvam bhavati ya evam vidvānt sarvamedhena yajate yo vaitad evam veda
taṃ ha kaśyapo yājayāṃcakāra
tad api bhūmiḥ ślokaṃ jagau
na mā martyaḥ kaścana dātum arhati viśvakarman bhauvana manda āsitha upamaṅkṣyati syā salilasya madhye mṛṣaiṣa te saṃgaraḥ kaśyapāyeti
athāsmai kalyāṇaṃ kurvanti
athāsmai śmaśānam kurvanti gṛhān vā prajñānam vā
yo vai kaśca mriyate sa śavaḥ
tasmā etad annaṃ karoti
tasmācchavānnam
śavānnam ha vai tacchmaśānam ity ācakṣate parokṣam
śmaśā u haiva nāma pitṝṇām attāraḥ
te hāmuṣmiṃl loke 'kṛtaśmaśānasya sādhukṛtyām upadambhayanti
tebhya etad annaṃ karoti
tasmācchmaśānnam
śmaśānnam ha vai tacchmaśānam ity ācakṣate parokṣam
tad vai na kṣipraṃ kuryāt
nen navam aghaṃ karavāṇīti
cira eva kuryāt
agham eva tat tiraḥkaroti
yatra samānān u cana smareyur aśrutim eva tad aghaṃ gamayati yady anusmareyuḥ
ayuṅgeṣu saṃvatsareṣu kuryāt
ayuṅgaṃ hi pitṝṇām ekanakṣatra ekanakṣatraṃ hi pitṝṇām amāvāsyāyām
amāvāsyā vā ekanakṣatram
eko hi
yad v etāṃ rātriṃ sarvāṇi bhūtāni saṃvasanti teno taṃ kāmam āpnoti yaḥ sarveṣu nakṣatreṣu
śaradi kuryāt
svadhā vai śarat
svadho vai pitṝṇām annaṃ
tad enam anne svadhāyāṃ dadhāti
māghe vā mā no 'gham bhūd iti
nidāghe vā ni no 'ghaṃ dhīyātā iti
catuḥsrakti
devāś cāsurāś cobhaye prājāpatyā dikṣv aspardhanta
te devā asurānt sapatnān bhrātṛvyān digbhyo 'nudanta
te 'dikkāḥ parābhavan
tasmād yā daivyaḥ prajāś catuḥsraktīni tāḥ śmaśānāni kurvate 'tha yā āsuryaḥ prācyās tvad ye tvat parimaṇḍalāni
te 'nudanta hy enān digbhyaḥ
ubhe diśāv antareṇa vidadhāti prācīṃ ca dakṣiṇāṃ ca
etasyāṃ ha diśi pitṛlokasya dvāram
dvāraivainam pitṛlokam prapādayati
sraktibhir dikṣu pratitiṣṭhatītareṇātmanāvāntaradikṣu
tad enaṃ sarvāsu dikṣu pratiṣṭhāpayati
athāto bhūmijoṣaṇasya udīcīnapravaṇe karoti
udīcī vai manuṣyāṇām dik
tad enaṃ manuṣyaloka ābhajati
etaddha vai pitaro manuṣyaloka ābhaktā bhavanti yad eṣām prajā bhavati
prajā hāsya śreyasī bhavati
dakṣiṇāpravaṇe kuryād ity āhuḥ
dakṣiṇāpravaṇo vai pitṛlokaḥ
tad enam pitṛloka ābhajatīti
na tathā kuryāt
āmīvaddha nāma tacchmaśānakaraṇam
kṣipre haiṣām aparo 'nupraiti
dakṣiṇāpravaṇasya pratyarṣe kuryād ity u haika āhuḥ
tat pratyucchritam agham bhavatīti
no eva tathā kuryāt
yad vā udīcīnapravaṇe karoti tad eva pratyucchritam agham bhavati
yasyaiva samasya sataḥ dakṣiṇataḥ purastād āpa etya saṃsthāyāpraghnatya etāṃ diśam abhiniṣpadyākṣayyā apo 'pipadyeran
tat kuryāt
annam vā āpaḥ
annādyam evāsmā etat purastāt pratyagdadhāti
amṛtam u vā āpaḥ
eṣo ha jīvānām dig antareṇa saptarṣīṇāṃ codayanam ādityasya cāstamayanam
amṛtam eva taj jīveṣu dadhāti
taddhaitat pratimīvan nāma śmaśānakaraṇam jīvebhyo hitam
yad vāva jīvebhyo hitam tat pitṛbhyaḥ
kamvati kuryāt kam me'sad iti
atho śamvati śam me'sad iti
nādhipathaṃ kuryān nākāśe ned āvir aghaṃ karavāṇīti
guhā sad avatāpi syāt
tad yad guhā bhavaty agham eva tad guhā karoti
atha yad avatāpy asau vā ādityaḥ pāpmano 'pahantā
sa evāsmāt pāpmānam apahanty atho ādityajyotiṣam evainaṃ karoti
na tasmin kuryāt yasyetthād anūkāśaḥ syāt
yācamānaṃ ha nāma tat
kṣipre haiṣām aparo 'nupraiti
citram paścāt syāt
prajā vai citram
citraṃ hāsya prajā bhavati
yadi citram na syād āpaḥ paścād vottarato vā syuḥ
āpo hy eva citram
citraṃ haivāsya prajā bhavati
ūṣare karoti
reto vā ūṣāḥ
prajananaṃ tad enam prajanana ābhajati
etaddha vai pitaraḥ prajanana ābhaktā bhavanti yad eṣām prajā bhavati
prajā hāsya śreyasī bhavati
samūle samūlaṃ hi pitṝṇām vīriṇamiśram
etaddhāsyāḥ pitryam anatiriktam
atho agham eva tad baddhṛ karoti
na bhūmipāśam abhividadhyāt na śaraṃ nāśmagandhāṃ nādhyāṇḍāṃ na pṛśniparṇīm
nāśvatthasyāntikaṃ kuryān na vibhītakasya na tilvakasya na sphūrjakasya na haridror na nyagrodhasya ye cānye pāpanāmāno maṅgalopepsayā nāmnām eva parihārāya
athāta āvṛd eva agnividhayāgnicitaḥ śmaśānaṃ karoti
yad vai yajamāno 'gniṃ cinute 'muṣmai tal lokāya yajñenātmānaṃ saṃskurute
etad u ha yajñiyaṃ karmāsaṃsthitam ā śmaśānakaraṇāt
tad yad agnividhayāgnicitaḥ śmaśānaṃ karoty agnicityām eva tat saṃsthāpayati
tad vai na mahat kuryāt nen mahad agham karavāṇīti
yāvān apakṣapuccho 'gnis tāvat kuryād ity u haika āhuḥ
samāno hy asyaiṣa ātmā yathaivāgnes tatheti
puruṣamātraṃ tv eva kuryāt
tathāparasmā avakāśaṃ na karoti
paścād varīyaḥ
prajā vai paścāt
prajām eva tad varīyasīṃ kurute
uttarato varṣīyaḥ
prajā vā uttarā
prajām eva tad varṣīyasīṃ kurute
tadvidhāyāpasalavisṛṣṭābhi spandyābhiḥ paryātanoti
apasalavi pitryaṃ hi karma
athoddhantavā āha
sa yāvaty eva nivapsyant syāt tāvad uddhanyāt
puruṣamātraṃ tv evoddhanyāt
tathāparasmā avakāśaṃ na karoti
atho oṣadhiloko vai pitaraḥ
oṣadhīnāṃ ha mūlāny upasarpanty atho ned asyā antarhito 'sad iti
antardhāyo haike nivapanti
devāś cāsurāś cobhaye prājāpatyā asmiṃl loke 'spardhanta
te devā asurānt sapatnān bhrātṛvyān asmāl lokād anudanta
tasmād yā daivyaḥ prajā anantarhitāni tāḥ śmaśānāni kurvate 'tha yā āsuryaḥ prācyās tvad ye tvad antarhitāni te camvāṃ tvad yasmiṃs tvat
athainat pariśridbhiḥ pariśrayati
yā evāmūḥ pariśritas tā etā yajuṣā tāḥ pariśrayati tūṣṇīm imāḥ
daivaṃ tat pitryam ca vyākaroti
aparimitābhiḥ
aparimito hy asau lokaḥ
athainat palāśaśākhayā vyudūhati
yad evādo vyudūhanaṃ tad etad apeto yantu paṇayo 'sumnā devapīyava iti
paṇīnevaitad asumnān devapīyūn asurarakṣasāny asmāl lokād apahanti
asya lokaḥ sutāvata iti
sutavān hi ya ījānaḥ
dyubhir ahobhir aktubhir vyaktam iti
tad enam ṛtubhiś cāhorātraiś ca salokaṃ karoti
yamo dadātv avasānam asmā iti
yamo ha vā asyām avasānasyeṣṭe
tam evāsmā asyāmavasānaṃ yācati
tāṃ dakṣiṇodasyaty udag itarām
daivaṃ caiva tat pitryaṃ ca vyākaroti
atha dakṣiṇataḥ sīram yunakti
uttarata ity u haika āhuḥ
sa yathā kāmayeta tathā kuryāt
yuṅkteti saṃpreṣyābhimantrayate
savitā te śarīrebhyaḥ pṛthivyāṃ lokam icchatv iti savitaivāsyaitaccharīrebhyaḥ pṛthivyāṃ lokam icchati
tasmai yujyantām usriyā ity etasmā u hi karmaṇa usriyā yujyante
ṣaḍgavam bhavati
ṣaḍ ṛtavaḥ saṃvatsaraḥ
ṛtuṣv evainam etat saṃvatsare pratiṣṭhāyām pratiṣṭhāpayati
tad apasalavi paryāhṛtyottarataḥ pratīcīm prathamāṃ sītām kṛṣati vāyuḥ punātv iti savitā punātv iti jaghanārdhena dakṣiṇāgner bhrājaseti dakṣiṇārdhena prācīṃ sūryasya varcasety agreṇodīcīm
catasraḥ sītā yajuṣā kṛṣati
tad yac catasṛṣu dikṣv annaṃ tasminn evainam etat pratiṣṭhāpayati
tad vai yajuṣāddhā vai tad yad yajur addho tad yad imā diśaḥ
athātmānam vikṛṣati
tad yad eva saṃvatsare 'nnaṃ tasminn evainam etat pratiṣṭhāpayati
tūṣṇīm aparimitābhiḥ
aparimito hy asau lokaḥ
athainad vimuñcati kṛtvā tat karma yasmai karmaṇa enad yuṅkte vimucyantām usriyā iti
etasmā u hi karmaṇa usriyā yujyante
tad dakṣiṇodasyaty udag itarat
daivaṃ caiva tat pitryam ca vyākaroti
atha sarvauṣadham vapati
yad evādaḥ sarvauṣadhaṃ tad etat
bahvībhis tad vapaty ekayedam
daivaṃ caiva tat pitryaṃ ca vyākaroti
aśvatthe vo niṣadanam parṇe vo vasatiṣ kṛteti jyog jīvātum evaibhya etad āśāste
tatho haiṣām ekaiko 'paro jarasānupraiti
athainan nivapati
iyam vai pṛthivī pratiṣṭhā
asyām evainam etat pratiṣṭhāyāṃ pratiṣṭhāpayati
purādityasyodayāt tira iva vai pitaras tira iva rātriḥ
tira eva tat karoti
yathā kurvato 'bhyudiyāt tad enam ubhayor ahorātrayoḥ pratiṣṭhāpayati
savitā te śarīrāṇi mātur upastha āvapatv iti savitaivāsyaitaccharīrāṇy asyai pṛthivyai mātur upastha āvapati
tasyai pṛthivi śaṃ bhaveti yathaivāsmā iyaṃ śaṃ syād evam etad āha
prajāpatau tvā devatāyām upodake loke nidadhāmy asāv iti nāma gṛhṇāti
ayam vai loka upodakaḥ
tad enam prajāpatau devatāyām upodake loke nidadhāti
atha kaṃcid āha etām diśam anavānant sṛtvā kumbham prakṣīyānapekṣamāṇa ehīti
tatra japati paraṃ mṛtyo anu parehi panthāṃ yas te anya itaro devayānāt
cakṣuṣmate śṛṇvate te bravīmi mā naḥ prajāṃ rīriṣo mota vīrān iti
jyog jīvātum evaibhya etad āśāste
tatho haiṣām ekaiko 'paro jarasānupraiti
athainaṃ yathāṅgaṃ kalpayati śaṃ vātaḥ śam hi te ghṛṇiḥ śaṃ te bhavantv iṣṭakāḥ
śam te bhavantv agnayaḥ pārthivāso mā tvābhiśūśucan kalpantāṃ te diśas tubhyam āpaḥ
śivatamās tubhyam bhavantu sindhavaḥ antarikṣaṃ śivam tubhyaṃ kalpantāṃ te diśaḥ sarvā iti
etad evāsmai sarvaṃ kalpayaty etad asmai śivaṃ karoti
atha trayodaśa pādamātrya iṣṭakā alakṣaṇāḥ kṛtā bhavanti
yā evāmūr agnāv iṣṭakās tā etāḥ
yajuṣā tā upadadhāti tūṣṇīm imāḥ
daivaṃ caiva tat pitryaṃ ca vyākaroti
trayodaśa bhavanti
trayodaśa māsāḥ saṃvatsaraḥ
ṛtuṣv evainam etat saṃvatsare pratiṣṭhāyām pratiṣṭhāpayati
pādamātryo bhavanti
pratiṣṭhā vai pādaḥ
pratiṣṭhām evāsmai karoti
alakṣaṇā bhavanti
tira iva vai pitaras tira iva tad yad alakṣaṇam
tira eva tat tiraḥ karoti
tāsām ekām madhye prācīm upadadhāti
sa ātmā
tisraḥ purastān mūrdhasaṃhitās tacchiraḥ
tisro dakṣiṇataḥ sa dakṣiṇaḥ pakṣaḥ
tisra uttarataḥ sa uttaraḥ pakṣaḥ
tisraḥ paścāt tat puccham
so 'syaiṣa pakṣapucchavān ātmā yathaivāgnes tathā
atha pradarāt purīṣam āhartavā āha
etaddhāsyāḥ pitryam anatiriktam
atho agham eva tad baddhṛ karoti
asminn u haike 'vāntaradeśe karṣūṃ khātvā tato 'bhyāhāraṃ kurvanti
parikṛṣanty u haike dakṣiṇataḥ paścād uttaratas tato 'bhyāhāraṃ kurvanti
sa yathā kāmayeta tathā kuryāt
tad vai na mahat kuryāt nen mahad agham karavāṇīti
yāvān udbāhuḥ puruṣas tāvat kṣatriyasya kuryān mukhadaghnam brāhmaṇasyopasthadaghnaṃ striyā ūrudaghnam vaiśyasyāṣṭhīvaddaghnaṃ śūdrasya
evaṃvīryā hy eta iti
adhojānu tv eva kuryāt
tathāparasmā avakāśaṃ na karoti
tasya kriyamāṇasya tejanīm uttarato dhārayanti
prajā ha sā
prajām eva tad uttarato dhārayanti
tāṃ na nyasyeddhṛtvā vainām ūḍhvā vā
gṛheṣūcchrayet
prajām eva tad gṛheṣūcchrayati
kṛtvā yavān vapati agham me yavayān iti
avakābhiḥ pracchādayati kam me 'sad iti
darbhaiḥ pracchādayaty arūkṣatāyai
athainacchaṅkubhiḥ pariṇihanti
pālāśam purastāt
brahma vai palāśaḥ
brahmapurogavam evainaṃ svargaṃ lokaṃ gamayati
śamīmayam uttarataḥ śaṃ me 'sad iti
vāraṇam paścād agham me vārayātā iti
vṛtraśaṅkuṃ dakṣiṇato 'ghasyaivānatyayāya
atha dakṣiṇataḥ parivakre khananti
te kṣīreṇa codakena ca pūrayanti
te hainam amuṣmiṃl loke 'kṣite kulye upadhāvataḥ
saptottarāḥ
tā udakena pūrayanti
na ha vai sapta sravantīr agham atyetum arhaty aghasyaivānatyayāya
aśmanas trīṃs trīn prakiranti
tā abhyuttaranty aśmanvatī rīyate saṃrabhadhvam uttiṣṭhata pratarata sakhāyaḥ atrā jahīmo 'śivā ye asañchivān vayam uttaremābhi vājān iti
yathaiva yajus tathā bandhuḥ
apāmārgairapamṛjate
agham eva tad apamṛjate 'pāgham apa kilbiṣam apa kṛtyām apo rapaḥ apāmārga tvam asmad apa duḥṣvapnyaṃ suveti
yathaiva yajus tathā bandhuḥ
yatrodakam bhavati tatsnānti
sumitriyā na āpa oṣadhayaḥ santv ity añjalināpa upācati
vajro vā āpaḥ
vajreṇaivaitan mitradheyaṃ kurute
durmitriyās tasmai santu yo 'smān dveṣṭi yaṃ ca vayaṃ dviṣma iti
yāmasya diśam dveṣyaḥ syāt tāṃ diśaṃ parāsiñcet
tenaiva tam parābhāvayati
sa yadi sthāvarā āpo bhavanti sthāpayanty eṣām pāpmānam
atha yadi vahanti vahanty evaiṣām pāpmānam
snātvāhatāni vāsāṃsi paridhāyānaḍuhaḥ puccham anvārabhyāyanti
āgneyo vā anaḍvān
agnimukhā eva tat pitṛlokāj jīvalokam abhyāyanti
atho agnir vai patho 'tivoḍhā
sa enān ativahati
ud vayaṃ tamasas parīti etām ṛcaṃ japanto yanti
tat tamasaḥ pitṛlokād ādityaṃ jyotir abhyāyanti
tebhya āgatebhya āñjanābhyañjane prayacchanti
eṣa ha mānuṣo 'laṅkāraḥ
tenaiva tam mṛtyum antardadhate
atha gṛheṣv agniṃ samādhāya vāraṇān paridhīn paridhāya vāraṇena sruveṇāgnaya āyuṣmata āhutiṃ juhoti
agnir vā āyuṣmān
āyuṣa īṣṭe
tam evaibhya āyur yācati
agna āyūṃṣi pavasa iti puronuvākyābhājanam
atha juhoty āyuṣmān agne haviṣā vṛdhāno ghṛtapratīko ghṛtayonir edhi ghṛtam pītvā madhu cāru gavyam piteva putram abhirakṣatād imānt svāheti
yathaivainān abhirakṣed yathābhigopāyed evam etad āha
tasya purāṇo 'naḍvān dakṣiṇā purāṇā yavāḥ purāṇy āsandī sopabarhaṇā
eṣā nv ādiṣṭā dakṣiṇā
kāmaṃ yathāśraddham bhūyasīr dadyād iti nv agnicitaḥ
athānagnicitaḥ
etad eva bhūmijoṣaṇam etat samānam karma yad anyad agnikarmaṇaḥ
kuryād āhitāgneḥ śarkarā ity u haika āhur yā evāmūr agnyādheyaśarkarās tā etā iti
na kuryād ity eka īśvarā haitā anagnicitaṃ saṃtaptor iti
sa yathā kāmayeta tathā kuryāt
maryādāyā eva loṣṭam āhṛtya antareṇa nidadhātīmaṃ jīvebhyaḥ paridhiṃ dadhāmi maiṣāṃ nu gād aparo artham etam śataṃ jīvantu śaradaḥ purūcīr antarmṛtyuṃ dadhatām parvateneti
jīvebhyaś caivaitām pitṛbhyaś ca maryādāṃ karoty asambhedāya
tasmād u haitaj jīvāś ca pitaraś ca na saṃdṛśyante
