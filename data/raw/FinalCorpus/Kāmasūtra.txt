yatra tu naiṣā śaṅkā tā dharmārthakāmebhyo namaḥ
śāstre prakṛtatvāt
tatsamayāvabodhakebhyaścācāryebhyaḥ
tatsaṃbandhāt
prajāpatir hi prajāḥ sṛṣṭvā tāsāṃ sthitinibandhanaṃ trivargasya sādhanam adhyāyānāṃ śatasahasreṇāgre provāca
tasyaikadeśikaṃ manuḥ svāyaṃbhuvo dharmādhikārikaṃ pṛthak cakāra
bṛhaspatir arthādhikārikam
mahādevānucaraśca nandī sahasreṇādhyāyānāṃ pṛthak kāmasūtraṃ provāca
tad eva tu pañcabhir adhyāyaśatair auddālakiḥ śvetaketuḥ saṃcikṣepa
tad eva tu punar adhyardhenādhyāyaśatena sādhāraṇasāmprayogikakanyāsaṃprayuktakabhāryādhikārikapāradārikavaiśikaupaniṣadikaḥ saptabhir adhikaraṇair bābhravyaḥ pāñcālaḥ saṃcikṣepa
tasya ṣaṣṭhaṃ vaiśikam adhikaraṇaṃ pāṭaliputrikāṇāṃ gaṇikānāṃ niyogād dattakaḥ pṛthak cakāra
tatprasaṅgāccārāyaṇaḥ sādhāraṇam adhikaraṇaṃ pṛthak provāca
suvarṇanābhaḥ sāmprayogikam
ghoṭakamukhaḥ kanyāsamprayuktakam
gonardīyo bhāryādhikārikam
goṇikāputraḥ pāradārikam
kucumāra aupaniṣadikam iti
evaṃ bahubhir ācāryaistacchāstraṃ khaṇḍaśaḥ praṇītam utsannakalpam abhūt
tatra dattakādibhiḥ praṇītānāṃ śāstrāvayavānām ekadeśatvāt mahad iti ca bābhravīyasya duradhyeyatvāt saṃkṣipya sarvam artham alpena granthena kāmasūtram idaṃ praṇītam
tasyāyaṃ prakaraṇādhikaraṇasamuddeśaḥ
śāstrasaṃgrahaḥ
trivargapratipattiḥ
vidyāsamuddeśaḥ
nāgarikavṛttam
nāyakasahāyadūtīkarmavimarśaḥ
iti sādhāraṇaṃ prathamam adhikaraṇam
adhyāyāḥ pañca
prakaraṇāni pañca
pramāṇakālabhāvebhyo ratāvasthāpanam
prītiviśeṣāḥ
āliṅganavicārāḥ
cumbanavikalpāḥ
nakharadanajātayaḥ
daśanacchedyavidhayaḥ
deśyā upacārāḥ
saṃveśanaprakārāḥ
citraratāni
prahaṇanayogāḥ
tadyuktāśca śītkṛtopakramāḥ
puruṣāyitam
puruṣopasṛptāni
aupariṣṭakam
ratārambhāvasānikam
rataviśeṣāḥ
praṇayakalahaḥ
iti sāmprayogikaṃ dvitīyam adhikaraṇam
adhyāyā daśa
prakaraṇāni saptadaśa
varaṇavidhānam
saṃbandhanirṇayaḥ
kanyāviśrambhaṇam
bālāyā upakramāḥ
iṅgitākārasūcanam
ekapuruṣābhiyogaḥ
prayojyasyopāvartanam
abhiyogataśca kanyāyāḥ pratipattiḥ
vivāhayogaḥ
iti kanyāsamprayuktakaṃ tṛtīyam adhikaraṇam
adhyāyāḥ pañca
prakaraṇāni nava
ekacāriṇīvṛttam
pravāsacaryā
sapatnīṣu jyeṣṭhāvṛttam
kaniṣṭhāvṛttam
punarbhūvṛttam
durbhagāvṛttam
āntaḥpurikam
puruṣasya bahvīṣu pratipattiḥ
iti bhāryādhikārikaṃ caturtham adhikaraṇam
adhyāyau dvau
prakaraṇānyaṣṭau
strīpuruṣaśīlāvasthāpanam
vyāvartanakāraṇāni
strīṣu siddhāḥ puruṣāḥ
ayatnasādhyā yoṣitaḥ
paricayakāraṇāni
abhiyogāḥ
bhāvaparīkṣā
dūtīkarmāṇi
īśvarakāmitam
āntaḥpurikaṃ dārarakṣitakam
iti pāradārikaṃ pañcamam adhikaraṇam
adhyāyāḥ ṣaṭ
prakaraṇāni daśa
gamyacintā
gamanakāraṇāni
upāvartanavidhiḥ
kāntānuvartanam
arthāgamopāyāḥ
viraktaliṅgāni
viraktapratipattiḥ
niṣkāsanaprakārāḥ
viśīrṇapratisaṃdhānam
lābhaviśeṣaḥ
arthānarthānubandhasaṃśayavicāraḥ
veśyāviśeṣāśca
iti vaiśikaṃ ṣaṣṭham adhikaraṇam
adhyāyāḥ ṣaṭ
prakaraṇāni dvādaśa
subhagaṃkaraṇam
vaśīkaraṇam
vṛṣyāśca yogāḥ
naṣṭarāgapratyānayanam
vṛddhividhayaḥ
citrāśca yogāḥ
ityaupaniṣadikaṃ saptamam adhikaraṇam
adhyāyau dvau
prakaraṇāni ṣaṭ
evaṃ ṣaṭtriṃśad adhyāyāḥ
catuḥṣaṣṭiḥ prakaraṇāni
adhikaraṇāni sapta
sapādaṃ ślokasahasram
iti śāstrasya saṃgrahaḥ
saṃkṣepam imam uktvāsya vistaro 'taḥ pravakṣyate
iṣṭaṃ hi viduṣāṃ loke samāsavyāsabhāṣaṇam
śatāyur vai puruṣo vibhajya kālam anyonyānubaddhaṃ parasparasyānupaghātakaṃ trivargaṃ seveta
bālye vidyāgrahaṇādīn arthān
kāmaṃ ca yauvane
sthāvire dharmaṃ mokṣaṃ ca
anityatvād āyuṣo yathopapādaṃ vā seveta
brahmacaryam eva tv ā vidyāgrahaṇāt
alaukikatvād adṛṣṭārthatvād apravṛttānāṃ yajñādīnāṃ śāstrāt pravartanam laukikatvād dṛṣṭārthatvācca pravṛttebhyaśca māṃsabhakṣaṇādibhyaḥ śāstrād eva nivāraṇaṃ dharmaḥ
taṃ śruter dharmajñasamavāyāc ca pratipadyeta
vidyābhūmihiraṇyapaśudhānyabhāṇḍopaskaramitrādīnām arjanam arjitasya vivardhanam arthaḥ
tam adhyakṣapracārād vārtāsamayavidbhyo vaṇigbhyaśceti
śrotratvakcakṣurjihvāghrāṇānām ātmasaṃyuktena manasādhiṣṭhitānāṃ sveṣu sveṣu viṣayeṣv ānukūlyataḥ pravṛttiḥ kāmaḥ
sparśaviśeṣaviṣayāt tv asyābhimānikasukhānuviddhā phalavatyarthapratītiḥ prādhānyāt kāmaḥ
taṃ kāmasūtrān nāgarikajanasamavāyāc ca pratipadyeta
eṣāṃ samavāye pūrvaḥ pūrvo garīyān
arthaśca rājñaḥ
tanmūlatvāllokayātrāyāḥ
veśyāyāśceti trivargapratipattiḥ
dharmasyālaukikatvāt tadabhidhāyakaṃ śāstraṃ yuktam
upāyapūrvakatvād arthasiddheḥ
upāyapratipattiḥ śāstrāt
tiryagyoniṣvapi tu svayaṃ pravṛttatvāt kāmasya nityatvācca na śāstreṇa kṛtyam astītyācāryāḥ
saṃprayogaparādhīnatvāt strīpuṃsayor upāyam apekṣate
sā copāyapratipattiḥ kāmasūtrād iti vātsyāyanaḥ
tiryagyoniṣu punar anāvṛtatvāt strījāteśca ṛtau yāvadarthaṃ pravṛtter abuddhipūrvakatvācca pravṛttīnām anupāyaḥ pratyayaḥ
na dharmāṃścaret
eṣyatphalatvāt sāṃśayikatvācca
ko hyabāliśo hastagataṃ paragataṃ kuryāt
varam adya kapotaḥ śvo mayūrāt
varaṃ sāṃśayikān niṣkād asāṃśayikaḥ kārṣāpaṇaḥ
iti laukāyatikāḥ
śāstrasyānabhiśaṅkyatvād abhicārānuvyāhārayośca kvacit phaladarśanān nakṣatracandrasūryatārāgrahacakrasya lokārthaṃ buddhipūrvakam iva pravṛtter darśanād varṇāśramācārasthitilakṣaṇatvāc ca lokayātrāyā hastagatasya ca bījasya bhaviṣyataḥ sasyārthe tyāgadarśanāccared dharmān iti vātsyāyanaḥ
nārthāṃścaret
prayatnato 'pi hyete anuṣṭhīyamānā naiva kadācit syuḥ
ananuṣṭhīyamānā api yadṛcchayā bhaveyuḥ
tatsarvaṃ kālakāritam iti
kāla eva hi puruṣān arthānarthayor jayaparājayayoḥ sukhaduḥkhayośca sthāpayati
kālena balir indraḥ kṛtaḥ
kālena vyavaropitaḥ
kāla eva punar apyenaṃ karteti kālakāraṇikāḥ
puruṣakārapūrvakatvāt sarvapravṛttīnām upāyaḥ pratyayaḥ
avaśyaṃ bhāvino 'pyarthasyopāyapūrvakatvād eva
na niṣkarmaṇo bhadram astīti vātsyāyanaḥ
na kāmāṃścaret
dharmārthayoḥ pradhānayor evam anyeṣāṃ ca satāṃ pratyanīkatvāt
anarthajanasaṃsargam asadvyavasāyam aśaucam anāyatiṃ caite puruṣasya janayanti
tathā pramādaṃ lāghavam apratyayam agrāhyatāṃ ca
bahavaśca kāmavaśagāḥ sagaṇā eva vinaṣṭāḥ śrūyante
yathā dāṇḍakyo nāma bhojaḥ kāmād brāhmaṇakanyām abhimanyamānaḥ sabandhurāṣṭro vinanāśa
devarājaścāhalyām atibalaśca kīcako draupadīṃ rāvaṇaśca sītām apare cānye ca bahavo dṛśyante kāmavaśagā vinaṣṭā ityarthacintakāḥ
śarīrasthitihetutvād āhārasadharmāṇo hi kāmāḥ
phalabhūtāśca dharmārthayoḥ
boddhavyaṃ tu doṣeṣviva
na hi bhikṣukāḥ santīti sthālyo nādhiśrīyante
na hi mṛgāḥ santīti yavā nopyanta iti vātsyāyanaḥ
bhavanti cātra ślokāḥ
evam arthaṃ ca kāmaṃ ca dharmaṃ copācaran naraḥ
ihāmutra ca niḥśalyam atyantaṃ sukham aśnute
kiṃ syāt paratretyāśaṅkā kārye yasmin na jāyate
na cārthaghnaṃ sukhaṃ ceti śiṣṭāstatra vyavasthitāḥ
trivargasādhakaṃ yat syād dvayor ekasya vā punaḥ
kāryaṃ tad api kurvīta na tv ekārthaṃ dvibādhakam
dharmārthāṅgavidyākālān anuparodhayan kāmasūtraṃ tadaṅgavidyāśca puruṣo 'dhīyīta
prāgyauvanāt strī
prattā ca patyur abhiprāyāt
yoṣitāṃ śāstragrahaṇasyābhāvād anarthakam iha śāstre strīśāsanam ityācāryāḥ
prayogagrahaṇaṃ tvāsām
prayogasya ca śāstrapūrvakatvād iti vātsyāyanaḥ
tan na kevalam ihaiva
sarvatra hi loke katicid eva śāstrajñāḥ
sarvajanaviṣayaśca prayogaḥ
prayogasya ca dūrastham api śāstram eva hetuḥ
asti vyākaraṇam ityavaiyākaraṇā api yājñikā ūhaṃ kratuṣu prayuñjate
asti jyautiṣam iti puṇyāheṣu karma kurvate
tathāśvārohā gajārohāścāśvān gajāṃścānadhigataśāstrā api vinayante
tathāsti rājeti dūrasthā api janapadā na maryādām ativartante tadvad etat
santyapi khalu śāstraprahatabuddhayo gaṇikā rājaputryo mahāmātraduhitaraśca
tasmād vaiśvāsikājjanād rahasi prayogāñchāstram ekadeśaṃ vā strī gṛhṇīyāt
abhyāsaprayojyāṃśca cātuḥṣaṣṭikān yogān kanyā rahasyekākinyabhyaset
ācāryāstu kanyānāṃ pravṛttapuruṣasaṃprayogā sahasampravṛddhā dhātreyikā
tathābhūtā vā niratyayasaṃbhāṣaṇā sakhī
savayāśca mātṛṣvasā
viśrabdhā tatsthānīyā vṛddhadāsī
pūrvasaṃsṛṣṭā vā bhikṣukī
svasā ca viśvāsaprayogāt
gītaṃ vādyaṃ nṛtyaṃ ālekhyaṃ viśeṣakachedyaṃ taṇḍulakusumavalivikārāḥ puṣpāstaraṇaṃ daśanavasanāṅgarāgaḥ maṇibhūmikākarma śayanaracanam udakavādyam udakāghātaḥ citrāśca yogāḥ mālyagrathanavikalpāḥ śekharakāpīḍayojanaṃ nepathyaprayogāḥ karṇapattrabhaṅgāḥ gandhayuktiḥ bhūṣaṇayojanam aindrajālāḥ kaucumārāś ca yogāḥ hastalāghavaṃ vicitraśākayūṣabhakṣyavikārakriyā pānakarasarāgāsavayojanaṃ sūcīvānakarmāṇi sūtrakrīḍā vīṇāḍamarukavādyāni prahelikā pratimālā durvācakayogāḥ pustakavācanaṃ nāṭakākhyāyikādarśanaṃ kāvyasamasyāpūraṇaṃ paṭṭikāvetravānavikalpāḥ takṣakarmāṇi takṣaṇaṃ vāstuvidyā rūpyaratnaparīkṣā dhātuvādaḥ maṇirāgākarajñānaṃ vṛkṣāyurvedayogāḥ meṣakukkuṭalāvakayuddhavidhiḥ śukasārikāpralāpanam utsādane saṃvāhane keśamardane ca kauśalyaṃ akṣaramuṣṭikākathanaṃ mlecchitavikalpāḥ deśabhāṣāvijñānaṃ puṣpaśakaṭikā nimittajñānaṃ yantramātṛkā dhāraṇamātṛkā sampāṭhyaṃ mānasī kāvyakriyā abhidhānakośaḥ chandojñānaṃ kriyākalpaḥ chalitakayogāḥ vastragopanāni dyūtaviśeṣā ākarṣakrīḍā bālakrīḍanakāni vainayikīnāṃ vaijayikīnāṃ vyāyāmikīnāṃ ca vidyānāṃ jñānam iti catuḥṣaṣṭir aṅgavidyāḥ kāmasūtrasyāvayavinyaḥ
pāñcālikī ca catuḥṣaṣṭir aparā
tasyāḥ prayogān anvavetya sāṃprayogike vakṣyāmaḥ
kāmasya tadātmakatvāt
ābhir abhyucchritā veśyā śīlarūpaguṇānvitā
labhate gaṇikāśabdaṃ sthānaṃ ca janasaṃsadi
pūjitā sā sadā rājñā guṇavadbhiśca saṃstutā
prārthanīyābhigamyā ca lakṣyabhūtā ca jāyate
yogajñā rājaputrī ca mahāmātrasutā tathā
sahasrāntaḥpunar api svavaśe kurute patim
tathā pativiyoge ca vyasanaṃ dāruṇaṃ gatā
deśāntare api vidyābhiḥ sā sukhenaiva jīvati
naraḥ kalāsu kuśalo vācālaścāṭukārakaḥ
asaṃstuto 'pi nārīṇāṃ cittam āśv eva vindati
kalānāṃ grahaṇād eva saubhāgyam upajāyate
deśakālau tvapekṣyāsāṃ prayogaḥ sambhavenna vā
gṛhītavidyaḥ pratigrahajayakrayanirveśādhigatair arthair anvayāgatair ubhayair vā gārhasthyam adhigamya nāgarakavṛttaṃ varteta
nagare pattane kharvaṭe mahati vā sajjanāśraye sthānam
yātrāvaśād vā
tatra bhavanam āsannodakaṃ vṛkṣavāṭikāvad vibhaktakarmakakṣaṃ dvivāsagṛhaṃ kārayet
bāhye ca vāsagṛhe suślakṣṇam ubhayopadhānaṃ madhye vinataṃ śuklottaracchadaṃ śayanīyaṃ syāt
pratiśayyikā ca
tasya śirobhāge kūrcasthānam vedikā ca
tatra rātriśeṣam anulepanaṃ mālyaṃ sikthakaraṇḍakaṃ saugandhikapuṭikā mātuluṅgatvacastāmbūlāni ca syuḥ
bhūmau patadgrahaḥ
nāgadantāvasaktā vīṇā
citraphalakam
vartikāsamudgakaḥ
yaḥ kaścit pustakaḥ
kuraṇṭakamālāśca
nātidūre bhūmau vṛttāstaraṇaṃ samastakam
ākarṣaphalakaṃ dyūtaphalakaṃ ca
tasya bahiḥ krīḍāśakunipañjarāṇi
ekānte ca takṣatakṣaṇasthānam anyāsāṃ ca krīḍānām
svāstīrṇā preṅkhādolā vṛkṣavāṭikāyāṃ sapracchāyā
sthaṇḍilapīṭhikā ca sakusumeti bhavanavinyāsaḥ
sa prātar utthāya kṛtaniyatakṛtyaḥ gṛhītadantadhāvanaḥ mātrayānulepanaṃ dhūpaṃ srajam iti ca gṛhītvā dattvā sikthakam alaktakaṃ ca dṛṣṭvādarśe mukham gṛhītamukhavāsatāmbūlaḥ kāryāṇyanutiṣṭhet
nityaṃ snānam
dvitīyakam utsādanam
tṛtīyakaḥ phenakaḥ
caturthakam āyuṣyam
pañcamakaṃ daśamakaṃ vā pratyāyuṣyam ityahīnam
sātatyācca saṃvṛtakakṣāsvedāpanodaḥ
pūrvāhṇāparāhṇayor bhojanam
sāyaṃ cārāyaṇasya
bhojanānantaraṃ śukasārikāpralāpanavyāpārāḥ
lāvakakukkuṭameṣayuddhāni
tāstāśca kalākrīḍāḥ
pīṭhamardaviṭavidūṣakāyattā vyāpārāḥ
divāśayyā ca
gṛhītaprasādhanasyāparāhṇe goṣṭhīvihārāḥ
pradoṣe ca saṃgītakāni
tadante ca prasādhite vāsagṛhe saṃcāritasurabhidhūpe sasahāyasya śayyāyām abhisārikāṇāṃ pratīkṣaṇam dūtīnāṃ preṣaṇam svayaṃ vā gamanam
āgatānāṃ ca manoharair ālāpair upacāraiśca sasahāyasyopakramāḥ
varṣapramṛṣṭanepathyānāṃ durdinābhisārikāṇāṃ svayam eva punar maṇḍanam mitrajanena vā paricaraṇam ityāhorātrikam
ghaṭānibandhanam goṣṭhīsamavāyaḥ samāpānakam udyānagamanam samasyāḥ krīḍāśca pravartayet
pakṣasya māsasya vā prajñāte ahani sarasvatyā bhavane niyuktānāṃ nityaṃ samājaḥ
kuśīlavāścāgantavaḥ prekṣaṇakam eṣāṃ dadyuḥ
dvitīye ahani tebhyaḥ pūjā niyataṃ labheran
tato yathāśraddham eṣāṃ darśanam utsargo vā
vyasanotsaveṣu caiṣāṃ parasparasyaikakāryatā
āgantūnāṃ ca kṛtasamavāyānāṃ pūjanam abhyupapattiśca
iti gaṇadharmaḥ
etena taṃ taṃ devatāviśeṣam uddiśya saṃbhāvitasthitayo ghaṭā vyākhyātāḥ
veśyābhavane sabhāyām anyatamasyodavasite vā samānavidyābuddhiśīlavittavayasāṃ saha veśyābhir anurūpair ālāpair āsanabandho goṣṭhī
tatra caiṣāṃ kāvyasamasyā kalāsamasyā vā
tasyām ujjvalā lokakāntāḥ pūjyāḥ
prītisamānāś cāhāritāḥ
parasparabhavaneṣu cāpānakāni
tatra madhumaireyasurāsavān vividhalavaṇaphalaharitaśākatiktakaṭukāmlopadaṃśān veśyāḥ pāyayeyur anupibeyuśca
etenodyānagamanaṃ vyākhyātam
pūrvāhṇa eva svalaṃkṛtāsturagādhirūḍhā veśyābhiḥ saha paricārakānugatā gaccheyuḥ
daivasikīṃ ca yātrāṃ tatrānubhūya kukkuṭayuddhadyūtaiḥ prekṣābhir anukūlaiśca ceṣṭitaiḥ kālaṃ gamayitvā aparāhṇe gṛhītatadudyānopabhogacihnāstathaiva pratyāvrajeyuḥ
etena racitodgrāhodakānāṃ grīṣme jalakrīḍāgamanaṃ vyākhyātam
yakṣarātriḥ
kaumudījāgaraḥ
suvasantakaḥ
sahakārabhañjikā abhyūṣakhādikā bisakhādikā navapattrikā udakakṣveḍikā pāñcālānuyānam ekaśālmalī kadambayuddhāni tāstāśca māhimānyo deśyāśca krīḍā janebhyo viśiṣṭam ācareyuḥ
iti sambhūya krīḍāḥ
ekacāriṇaśca vibhavasāmarthyād gaṇikāyā nāyikāyāśca sakhībhir nāgarakaiśca saha caritam etena vyākhyātam
avibhavastu śarīramātro mallikāphenakakaṣāyamātraparicchadaḥ pūjyād deśād āgataḥ kalāsu vicakṣaṇastadupadeśena goṣṭhyāṃ veśocite ca vṛtte sādhayed ātmānam iti pīṭhamardaḥ
bhuktavibhavastu guṇavān sakalatro veśe goṣṭhyāṃ ca bahumatas tadupajīvī ca viṭaḥ
ekadeśavidyastu krīḍanako viśvāsyaśca vidūṣakaḥ
vaihāsiko vā
ete veśyānāṃ nāgarakāṇāṃ ca mantriṇaḥ saṃdhivigrahaniyuktāḥ
tair bhikṣukyaḥ kalāvidagdhā muṇḍā vṛṣalyo vṛddhagaṇikāśca vyākhyātāḥ
grāmavāsī ca sajātān vicakṣaṇān kautūhalikān protsāhya nāgarakajanasya vṛttaṃ varṇayañ śraddhāṃ ca janayaṃstad evānukurvīta
goṣṭhīśca pravartayet
saṃgatyā janam anurañjayet
karmasu ca sāhāyyena cānugṛhṇīyāt
upakārayecca
iti nāgarakavṛttam
nātyantaṃ saṃskṛtenaiva nātyantaṃ deśabhāṣayā
kathāṃ goṣṭhīṣu kathayaṃlloke bahumato bhavet
yā goṣṭhī lokavidviṣṭā yā ca svairavisarpiṇī
parahiṃsātmikā yā ca na tām avatared budhaḥ
lokacittānuvartinyā krīḍāmātraikakāryayā
goṣṭhyā sahacaran vidvāṃlloke siddhiṃ niyacchati
kāmaścaturṣu varṇeṣu savarṇataḥ śāstrataścānanyapūrvāyāṃ prayujyamānaḥ putrīyo yaśasyo laukikaśca bhavati
tadviparīta uttamavarṇāsu paraparigṛhītāsu ca
pratiṣiddho 'varavarṇāsvaniravasitāsu
veśyāsu punarbhūṣu ca na śiṣṭo na pratiṣiddhaḥ
sukhārthatvāt
tatra nāyikāstisraḥ kanyā punarbhūr veśyā ca
iti
anyakāraṇavaśāt paraparigṛhītāpi pākṣikī caturthīti goṇikāputraḥ
sa yadā manyate svairiṇīyam
anyato 'pi bahuśo vyavasitacāritrā tasyāṃ veśyāyām iva gamanam uttamavarṇinyām api na dharmapīḍāṃ kariṣyati
punarbhūr iyam
anyapūrvāvaruddhā nātra śaṅkāsti
patiṃ vā mahāntam īśvaram asmadamitrasaṃsṛṣṭam iyam avagṛhya prabhutvena carati
sā mayā saṃsṛṣṭā snehād enaṃ vyāvartayiṣyati
virasaṃ vā mayi śaktam apakartukāmaṃ ca prakṛtim āpādayiṣyati
tayā vā mitrīkṛtena mitrakāryam amitrapratīghātam anyad vā duṣpratipādakaṃ kāryaṃ sādhayiṣyāmi
saṃsṛṣṭo vānayā hatvāsyāḥ patim asmadbhāvyaṃ tadaiśvaryam evam adhigamiṣyāmi
niratyayaṃ vāsyā gamanam arthānubaddham
ahaṃ ca niḥsāratvāt kṣīṇavṛttyupāyaḥ
so 'ham anenopāyena taddhanam atimahad akṛcchrād adhigamiṣyāmi
marmajñā vā mayi dṛḍham abhikāmā sā mām anicchantaṃ doṣavikhyāpanena dūṣayiṣyati
asadbhūtaṃ vā doṣaṃ śraddheyaṃ duṣparihāraṃ mayi kṣepsyati yena me vināśaḥ syāt
āyatimantaṃ vā vaśyaṃ patiṃ matto vibhidya dviṣataḥ saṃgrāhayiṣyati
svayaṃ vā taiḥ saha saṃsṛjyeta
madavarodhānāṃ vā dūṣayitā patir asyāstad asyāham api dārān eva dūṣayan pratikariṣyāmi
rājaniyogāccāntarvartinaṃ śatruṃ vāsya nirhaniṣyāmi
yāmanyāṃ kāmayiṣye sāsyā vaśagā
tām anena saṃkrameṇādhigamiṣyāmi
kanyām alabhyāṃ vātmādhīnām artharūpavatīṃ mayi saṃkrāmayiṣyati
mamāmitro vāsyāḥ patyā sahaikībhāvam upagatastam anayā rasena yojayiṣyāmītyevamādibhiḥ kāraṇaiḥ parastriyam api prakurvīta
iti sāhasikyaṃ na kevalaṃ rāgād eva
etair eva kāraṇair mahāmātrasambaddhā rājasambaddhā vā tatraikadeśacāriṇī kācid anyā vā kāryasaṃpādinī vidhavā pañcamīti cārāyaṇaḥ
saiva pravrajitā ṣaṣṭhīti suvarṇanābhaḥ
gaṇikāyā duhitā paricārikā vānanyapūrvā saptamīti ghoṭakamukhaḥ
utkrāntabālabhāvā kulayuvatir upacārānyatvād aṣṭamīti gonardīyaḥ
kāryāntarābhāvād etāsām api pūrvāsvevopalakṣaṇam tasmāccatasra eva nāyikā iti vātsyāyanaḥ
bhinnatvāt tṛtīyā prakṛtiḥ pañcamītyeke
eka eva tu sārvalaukiko nāyakaḥ
pracchannastu dvitīyaḥ
viśeṣālābhāt
uttamādhamamadhyamatāṃ tu guṇāguṇato vidyāt
tāṃstūbhayor api guṇāguṇān vaiśike vakṣyāmaḥ
agamyāstvevaitāḥ kuṣṭhinyunmattā patitā bhinnarahasyā prakāśaprārthinī gataprāyayauvanātiśvetātikṛṣṇā durgandhā saṃbandhinī sakhī pravrajitā saṃbandhisakhiśrotriyarājadārāśca
dṛṣṭapañcapuruṣā nāgamyā kācid astīti bābhravīyāḥ
saṃbandhisakhiśrotriyarājadāravarjam iti goṇikāputraḥ
saha pāṃsukrīḍitam upakārasambaddhaṃ samānaśīlavyasanaṃ sahādhyāyinaṃ yaścāsya marmāṇi rahasyāni ca vidyāt yasya cāyaṃ vidyād vā dhātrapatyaṃ sahasaṃvṛddhaṃ mitram
pitṛpaitāmaham avisaṃvādakam adṛṣṭavaikṛtaṃ vaśyaṃ dhruvam alobhaśīlam aparihāryam amantravisrāvīti mitrasaṃpat
rajakanāpitamālākāragāndhikasaurikabhikṣukagopālakatāmbūlikasauvarṇikapīṭhamardaviṭavidūṣakādayo mitrāṇi
tadyoṣinmitrāśca nāgarakāḥ syur iti vātsyāyanaḥ
yad ubhayoḥ sādhāraṇam ubhayatrodāraṃ viśeṣato nāyikāyāḥ suvisrabdhaṃ tatra dūtakarma
paṭutā dhārṣṭyam iṅgitākārajñatā pratāraṇakālajñatā viṣahyabuddhitvaṃ laghvī pratipattiḥ sopāyā ceti dūtaguṇāḥ
bhavati cātra ślokaḥ
ātmavān mitravān yukto bhāvajño deśakālavit
alabhyām apyayatnena striyaṃ saṃsādhayen naraḥ
śaśo vṛṣo 'śva iti liṅgato nāyakaviśeṣāḥ
nāyikā punarmṛgī vaḍavā hastinī ceti
tatra sadṛśasaṃprayoge samaratāni trīṇi
viparyayeṇa viṣamāṇi ṣaṭ
viṣameṣvapi puruṣādhikyaṃ ced anantarasaṃprayoge dve uccarate
vyavahitam ekam uccatararatam
viparyaye punar dve nīcarate
vyavahitam ekaṃ nīcatararataṃ ca
teṣu samāni śreṣṭhāni
taraśabdāṅkite dve kaniṣṭhe
śeṣāṇi madhyamāni
sāmye apyuccāṅkaṃ nīcāṅkājjyāyaḥ
iti pramāṇato navaratāni
yasya saṃprayogakāle prītir udāsīnā vīryam alpaṃ kṣatāni ca na sahate sa mandavegaḥ
tadviparyayau madhyamacaṇḍavegau bhavatastathā nāyikāpi
tatrāpi pramāṇavad eva navaratāni
tadvat kālato 'pi śīghramadhyacirakālā nāyakāḥ
tatra striyāṃ vivādaḥ
na strī puruṣavad eva bhāvam adhigacchati
sātatyāt tvasyāḥ puruṣeṇa kaṇḍūtir apanudyate
sā punar ābhimānikena sukhena saṃsṛṣṭā rasāntaraṃ janayati
tasmin sukhabuddhir asyāḥ
puruṣapratīteś cānabhijñatvāt kathaṃ te sukham iti praṣṭum aśakyatvāt
katham etad upalabhyata iti cet puruṣo hi ratim adhigamya svecchayā viramati na striyam apekṣate na tvevaṃ strītyauddālakiḥ
tatraitat syāt
ciravege nāyake striyo 'nurajyante śīghravegasya bhāvam anāsādyāvasāne 'bhyasūyinyo bhavanti
tat sarvaṃ bhāvaprāpter aprāpteśca lakṣaṇam
tacca na
kaṇḍūtipratīkāro 'pi hi dīrghakālaṃ priya iti
etad upapadyata eva
tasmāt saṃdigdhatvād alakṣaṇam iti
saṃyoge yoṣitaḥ puṃsā kaṇḍūtir apanudyate
tacca abhimānasaṃsṛṣṭaṃ sukham ityabhidhīyate
sātatyād yuvatir ārambhāt prabhṛti bhāvam adhigacchati
puruṣaḥ punar anta eva
etad upapannataram
na hyasatyāṃ bhāvaprāptau garbhasaṃbhava iti bābhravīyāḥ
atrāpi tāvevāśaṅkāparihārau bhūyaḥ
tatraitat syāt
sātatyena rasaprāptāvārambhakāle madhyasthacittatā nātisahiṣṇutā ca
tataḥ krameṇādhiko rāgayogaḥ śarīre nirapekṣatvam
ante ca virāmābhīpsetyetad upapannam iti
tacca na
sāmānye api bhrāntisaṃskāre kulālacakrasya bhramarakasya vā bhrāntāv eva vartamānasya prārambhe mandavegatā tataśca krameṇa pūraṇam vegasyetyupapadyate
dhātukṣayācca virāmābhīpseti
tasmād anākṣepaḥ
suratānte sukhaṃ puṃsāṃ strīṇāṃ tu satataṃ sukham
dhātukṣayanimittā ca virāmecchopajāyate
tasmāt puruṣavad eva yoṣito 'pi rasavyaktir draṣṭavyā
kathaṃ hi samānāyām evākṛtāvekārtham abhiprapannayoḥ kāryavailakṣaṇyaṃ syād upāyavailakṣaṇyād abhimānavailakṣaṇyācca
katham upāyavailakṣaṇyaṃ tu sargāt
kartā hi puruṣo 'dhikaraṇaṃ yuvatiḥ
anyathā hi kartā kriyāṃ pratipadyate anyathā cādhāraḥ
tasmāccopāyavailakṣaṇyāt sargād abhimānavailakṣaṇyam api bhavati
abhiyoktāham iti puruṣo 'nurajyate
abhiyuktāham aneneti yuvatir iti vātsyāyanaḥ
tatraitat syād upāyavailakṣaṇyavad eva hi kāryavailakṣaṇyam api kasmān na syād iti
tacca na
hetumad upāyavailakṣaṇyam
tatra kartrādhārayor bhinnalakṣaṇatvād ahetumat kāryavailakṣaṇyam anyāyyaṃ syāt
ākṛter abhedād iti
tatraitat syāt
saṃhatya kārakair eko 'rtho 'bhinirvartyate
pṛthak pṛthak svārthasādhakau punar imau tad ayuktam iti
tacca na
yugapad anekārthasiddhir api dṛśyate
yathā meṣayor abhighāte kapitthayor bhede mallayor yuddha iti
na tatra kārakabheda iti ced ihāpi na vastubheda iti
upāyavailakṣaṇyaṃ tu sargād iti tad abhihitaṃ purastāt
tenobhayor api sadṛśī sukhapratipattir iti
jāter abhedād daṃpatyoḥ sadṛśaṃ sukham iṣyate
tasmāt tathopacaryā strī yathāgre prāpnuyād ratim
sadṛśatvasya siddhatvāt kālayogīnyapi bhāvato 'pi kālataḥ pramāṇavad eva nava ratāni
raso ratiḥ prītir bhāvo rāgo vegaḥ samāptir iti ratiparyāyāḥ
saṃprayogo rataṃ rahaḥ śayanaṃ mohanaṃ surataparyāyāḥ
pramāṇakālabhāvajānāṃ saṃprayogāṇām ekaikasya navavidhatvāt teṣāṃ vyatikare suratasaṃkhyā na śakyate kartum
atibahutvāt
teṣu tarkād upacārān prayojayed iti vātsyāyanaḥ
prathamarate caṇḍavegatā śīghrakālatā ca puruṣasya tad viparītam uttareṣu
yoṣitaḥ punar etad eva viparītam
ā dhātukṣayāt
prāk ca strīdhātukṣayāt puruṣadhātukṣaya iti prāyovādaḥ
mṛdutvād upamṛdyatvān nisargāccaiva yoṣitaḥ
prāpnuvantyāśu tāḥ prītim ityācāryā vyavasthitāḥ
etāvad eva yuktānāṃ vyākhyātaṃ sāṃprayogikam
mandānām avabodhārthaṃ vistaro 'taḥ pravakṣyate
abhyāsād abhimānācca tathā saṃpratyayād api
viṣayebhyaśca tantrajñāḥ prītim āhuścaturvidhām
śabdādibhyo bahirbhūtā yā karmābhyāsalakṣaṇā
prītiḥ sābhyāsikī jñeyā mṛgayādiṣu karmasu
anabhyasteṣvapi purā karmasv aviṣayātmikā
saṃkalpājjāyate prītir yā sā syād ābhimānikī
prakṛter yā tṛtīyasyāḥ striyāś caivopariṣṭake
teṣu teṣu ca vijñeyā cumbanādiṣu karmasu
nānyo 'yam iti yatra syād anyasmin prītikāraṇe
tantrajñaiḥ kathyate sāpi prītiḥ saṃpratyayātmikā
pratyakṣā lokataḥ siddhā yā prītir viṣayātmikā
pradhānaphalavattvāt sā tadarthāś cetarā api
prītīr etāḥ parāmṛśya śāstrataḥ śāstralakṣaṇāḥ
yo yathā vartate bhāvastaṃ tathaiva prayojayet
saṃprayogāṅgaṃ catuḥṣaṣṭir ityācakṣate
catuḥṣaṣṭiprakaraṇatvāt
śāstram evedaṃ catuḥṣaṣṭir ityācāryavādaḥ
kalānāṃ catuḥṣaṣṭitvāt tāsāṃ ca saṃprayogāṅgabhūtatvāt kalāsamūho vā catuḥṣaṣṭir iti
ṛcāṃ daśatayīnāṃ ca saṃjñitatvāt
ihāpi tadarthasaṃbandhāt
pañcālasaṃbandhācca bahvṛcair eṣā pūjārthaṃ saṃjñā pravartitā ityeke
āliṅganacumbananakhacchedyadaśanacchedyasaṃveśanaśītkṛtapuruṣāyitopariṣṭakānām aṣṭānām aṣṭadhā vikalpabhedād aṣṭāvaṣṭakāścatuḥṣaṣṭir iti bābhravīyāḥ
vikalpavargāṇām aṣṭānāṃ nyūnādhikatvadarśanāt prahaṇanavirutapuruṣopasṛptacitraratādīnām anyeṣām api vargāṇām iha praveśanāt prāyovādo 'yam
yathā saptaparṇo vṛkṣaḥ pañcavarṇo balir iti vātsyāyanaḥ
tatrāsamāgatayoḥ prītiliṅgadyotanārtham āliṅganacatuṣṭayam
spṛṣṭakam viddhakam uddhṛṣṭakaṃ pīḍitakam iti
sarvatra saṃjñārthenaiva karmātideśaḥ
saṃmukhāgatāyāṃ prayojyāyām anyāpadeśena gacchato gātreṇa gātrasya sparśanaṃ spṛṣṭakam
prayojyaṃ sthitam upaviṣṭaṃ vā vijane kiṃcid gṛhṇatī payodhareṇa vidhyet
nāyako 'pi tām avapīḍya gṛhṇīyād iti viddhakam
tadubhayam anatipravṛttasaṃbhāṣaṇayoḥ
tamasi janasambādhe vijane vātha śanakair gacchator nātihrasvakālam uddharṣaṇaṃ parasparasya gātrāṇām uddhṛṣṭakam
tad eva kuḍyasaṃdaṃśena stambhasaṃdaṃśena vā sphuṭakam avapīḍayed iti pīḍitakam
tad ubhayam avagataparasparākārayoḥ
latāveṣṭitakaṃ vṛkṣādhirūḍhakaṃ tilataṇḍulakaṃ kṣīranīrakam iti catvāri saṃprayogakāle
lateva śālam āveṣṭayantī cumbanārthaṃ mukham avanamayet
uddhṛtya mandaśītkṛtā tam āśritā vā kiṃcid rāmaṇīyakaṃ paśyet tallatāveṣṭitakam
caraṇena caraṇam ākramya dvitīyenorudeśam ākramantī veṣṭayantī vā tatpṛṣṭhasaktaikabāhur dvitīyenāṃsam avanamayantī īṣanmandaśītkṛtakūjitā cumbanārtham evādhiroḍhum icched iti vṛkṣādhirūḍhakam
tad ubhayaṃ sthitakarma
śayanagatāv evorūvyatyāsaṃ bhujavyatyāsaṃ ca sasaṃgharṣam iva ghanaṃ saṃsvajete tattilataṇḍulakam
rāgāndhāv anapekṣitātyayau parasparam anuviśata ivotsaṅgagatāyām abhimukhopaviṣṭāyāṃ śayane veti kṣīrajalakam
tadubhayaṃ rāgakāle
ityupasūhanayogā bābhravīyāḥ
suvarṇanābhasya tvadhikam ekāṅgopagūhanacatuṣṭayam
tatrorusaṃdaṃśenaikam ūrum ūrudvayaṃ vā sarvaprāṇaṃ pīḍayet ityūrūpagūhanam
jaghanena jaghanam avapīḍya prakīryamāṇakeśahastā nakhadaśanaprahaṇanacumbanaprayojanāya tadupari laṅghayet tajjaghanopagūhanam
stanābhyām uraḥ praviśya tatraiva bhāram āropayed iti stanāliṅganam
mukhe mukham āsajyākṣiṇī akṣṇor lalāṭena lalāṭam āhanyāt sā lalāṭikā
saṃvāhanam apyupagūhanaprakāram ityeke manyante saṃsparśatvāt
pṛthak kālatvād bhinnaprayojanatvād asādhāraṇatvān neti vātsyāyanaḥ
pṛcchatāṃ śṛṇvatāṃ vāpi tathā kathayatām api
upagūhavidhiṃ kṛtsnaṃ riraṃsā jāyate nṛṇām
ye api hyaśāstritāḥ kecit saṃyogā rāgavardhanāḥ
ādareṇaiva te apyatra prayojyāḥ sāṃprayogikāḥ
śāstrāṇāṃ viṣayastāvad yāvan mandarasā narāḥ
raticakre pravṛtte tu naiva śāstraṃ na ca kramaḥ
cumbananakhadaśanacchedyānāṃ na paurvāparyam asti
rāgayogāt
prāksaṃyogād eṣāṃ prādhānyena prayogaḥ
prahaṇanaśītkṛtayośca saṃprayoge
sarvaṃ sarvatra
rāgasyānapekṣitatvāt
iti vātsyāyanaḥ
tāni prathamarate nātivyaktāni viśrabdhikāyāṃ vikalpena ca prayuñjīta
tathābhūtatvād rāgasya
tataḥ param atitvarayā viśeṣavatsamuccayena rāgasaṃdhukṣaṇārtham
lalāṭālakakapolanayanavakṣaḥstanauṣṭhāntarmukheṣu cumbanam
ūrusaṃdhibāhunābhimūlayor lāṭānām
rāgavaśād deśapravṛtteśca santi tāni tāni sthānāni na tu sarvajanaprayojyānīti vātsyāyanaḥ
tad yathā
nimittakaṃ sphuritakaṃ ghaṭṭitakam iti trīṇi kanyācumbanāni
balāt kāreṇa niyuktā mukhe mukham ādhatte na tu viceṣṭata iti nimittakam
vadane praveśitaṃ cauṣṭhaṃ manāgapatrapāvagrahītum icchantī syandayati svam oṣṭhaṃ nottaram utsahata iti sphuritakam
īṣatparigṛhya vinimīlitanayanā kareṇa ca tasya nayane avacchādayantī jihvāgreṇa ghaṭṭayati iti ghaṭṭitakam
samaṃ tiryag udbhrāntam avapīḍitakam iti caturvidham apare
aṅgulisaṃpuṭena piṇḍīkṛtya nirdaśanam oṣṭhapuṭenāvapīḍayed ityavapīḍitakaṃ pañcamam api karaṇam
dyūtaṃ cātra pravartayet
pūrvam adharasaṃpādanena jitam idaṃ syāt
tatra jitā sārdharuditaṃ karaṃ vidhunuyāt praṇuded daśet parivartayed balād āhṛtā vivadet punar apyastu paṇa iti brūyāt
tatrāpi jitā dviguṇam āyasyet
viśrabdhasya pramattasya vādharam avagṛhya daśanāntargatam anirgamaṃ kṛtvā hased utkrośet tarjayed valged āhvayennṛtyet pranartitabhruṇā ca vicalanayanena mukhena vihasantī tāni tāni ca brūyāt
iti cumbanadyūtakalahaḥ
etena nakhadaśanacchedyaprahaṇanadyūtakalahā vyākhyātāḥ
caṇḍavegayor eva tveṣāṃ prayogaḥ
tatsātmyāt
tasyāṃ cumbantyāmayam apyuttaraṃ gṛhṇīyāt
ityuttaracumbitam
oṣṭhasaṃdaṃśenāvagṛhyauṣṭhadvayam api cumbeta
iti saṃpuṭakaṃ striyāḥ puṃso vā ajātavyañjanasya
tasminn itaro 'pi jihvayāsyā daśanān ghaṭṭayet tālu jihvāṃ ceti jihvāyuddham
etena balād vadanaradanagrahaṇaṃ dānaṃ ca vyākhyātam
samaṃ pīḍitam añcitaṃ mṛdu śeṣāṅgeṣu cumbanaṃ sthānaviśeṣayogāt
iti cumbanaviśeṣāḥ
suptasya mukham avalokayantyāḥ svābhiprāyeṇa cumbanaṃ rāgadīpanam
pramattasya vivadamānasya vā anyato 'bhimukhasya suptābhimukhasya vā nidrāvyāghātārthaṃ calitakam
cirarātrāv āgatasya śayanasuptāyāḥ svābhiprāyacumbanaṃ prātibodhikam
sāpi tu bhāvajijñāsārthinī nāyakasyāgamanakālaṃ saṃlakṣya vyājena suptā syāt
ādarśe kuḍye salile vā prayojyāyāśchāyācumbanam ākārapradarśanārtham eva kāryam
bālasya citrakarmaṇaḥ pratimāyāśca cumbanaṃ saṃkrāntakam āliṅganaṃ ca
tathā niśi prekṣaṇake svajanasamāje vā samīpe gatasya prayojyāyā hastāṅgulicumbanaṃ saṃviṣṭasya vā pādāṅgulicumbanam
saṃvāhikāyāstu nāyakam ākārayantyā nidrāvaśād akāmāyā iva tasyorvor vadanasya nidhānam ūrucumbanaṃ pādāṅguṣṭhacumbanaṃ cetyābhiyogikāni
bhavati cātra ślokaḥ
kṛte pratikṛtaṃ kuryāt tāḍite pratitāḍitam
karaṇena ca tenaiva cumbite praticumbitam
rāgavṛddhau saṃgharṣātmakaṃ nakhavilekhanam
tasya prathamasamāgame pravāsapratyāgamane pravāsagamane kruddhaprasannāyāṃ mattāyāṃ ca prayogaḥ
na nityam acaṇḍavegayoḥ
tathā daśanachedyasya sātmyavaśād vā
tadācchuritakam ardhacandro maṇḍalaṃ rekhā vyāghranakhaṃ mayūrapadakaṃ śaśaplutakam utpalapatrakam iti rūpato 'ṣṭavikalpam
kakṣau stanau galaḥ pṛṣṭhaṃ jaghanam ūrū ca sthānāni
pravṛttaraticakrāṇāṃ na sthānam asthānaṃ vā vidyata iti suvarṇanābhaḥ
tatra savyahastāni pratyagraśikharāṇi dvitriśikharāṇi caṇḍavegayor nakhāni syuḥ
anugatarāji samam ujjvalam amalinam avipāṭitaṃ vivardhiṣṇu mṛdusnigdhadarśanam iti nakhaguṇāḥ
dīrghāṇi hastaśobhīnyāloke ca yoṣitāṃ cittagrāhīṇi gauḍānāṃ nakhāni syuḥ
hrasvāni karmasahiṣṇūni vikalpayojanāsu ca svecchāpātīni dākṣiṇātyānām
madhyamānyubhayabhāñji mahārāṣṭrakāṇām iti
taiḥ suniyamitair hanudeśe stanayor adhare vā laghukaraṇam anudgatalekhaṃ sparśamātrajananād romāñcakaram ante saṃnipātavardhamānaśabdam ācchuritakam
prayojyāyāṃ ca tasyāṅgasaṃvāhane śirasaḥ kaṇḍūyane piṭakabhedane vyākulīkaraṇe bhīṣaṇena prayogaḥ
grīvāyāṃ stanapṛṣṭhe ca vakro nakhapadaniveśo 'rdhacandrakaḥ
tāveva dvau parasparābhimukhau maṇḍalam
nābhimūlakakundaravaṅkṣaṇeṣu tasya prayogaḥ
sarvasthāneṣu nātidīrghā lekhā
saiva vakrā vyāghranakhakam ā stanamukham
pañcabhir abhimukhair lekhā cūcukābhimukhī mayūrapadakam
tatsaṃprayogaślāghāyāḥ stanacūcuke saṃnikṛṣṭāni pañcanakhapadāni śaśaplutakam
stanapṛṣṭhe mekhalāpathe cotpalapattrākṛtītyutpalapatrakam
ūrvoḥ stanapṛṣṭhe ca pravāsaṃ gacchataḥ smāraṇīyakaṃ saṃhatāścatasrastisro vā lekhāḥ
iti nakhakarmāṇi
ākṛtivikārayuktāni cānyānyapi kurvīta
vikalpānām anantatvād ānantyācca kauśalavidher abhyāsasya ca sarvagāmitvād rāgātmakatvācchedyasya prakārān ko 'bhisamīkṣitum arhatītyācāryāḥ
bhavati hi rāge api citrāpekṣā
vaicitryācca parasparaṃ rāgo janayitavyaḥ
vaicakṣaṇyayuktāśca gaṇikāstatkāminaśca parasparaṃ prārthanīyā bhavanti
dhanurvedādiṣvapi hi śastrakarmaśāstreṣu vaicitryam evāpekṣyate kiṃ punar iheti vātsyāyanaḥ
na tu paraparigṛhītāsv evaṃ kuryāt
pracchanneṣu pradeśeṣu tāsām anusmaraṇārthaṃ rāgavardhanācca viśeṣān darśayet
nakhakṣatāni paśyantyā gūḍhasthāneṣu yoṣitaḥ
cirotsṛṣṭāpyabhinavā prītir bhavati peśalā
cirotsṛṣṭeṣu rāgeṣu prītir gacchet parābhavam
rāgāyatanasaṃsmāri yadi na syān nakhakṣatam
paśyato yuvatiṃ dūrān nakhocchiṣṭapayodharām
bahumānaḥ parasyāpi rāgayogaśca jāyate
puruṣaśca pradeśeṣu nakhacihnair vicihnitaḥ
cittaṃ sthiram api prāyaścalayatyeva yoṣitaḥ
nānyat paṭutaraṃ kiṃcid asti rāgavivardhanam
nakhadantasamutthānāṃ karmaṇāṃ gatayo yathā
uttarauṣṭham antarmukhaṃ nayanam iti muktvā cumbanavad daśanaradanasthānāni
samāḥ snigdhacchāyā rāgagrāhiṇo yuktapramāṇā niśchidrāstīkṣṇāgrā iti daśanaguṇāḥ
kuṇṭhā rājyudgatāḥ paruṣāḥ viṣamāḥ ślakṣṇāḥ pṛthavo viralā iti ca doṣāḥ
gūḍhakam ucchūnakaṃ bindur bindumālā pravālamaṇir maṇimālā khaṇḍābhrakaṃ varāhacarvitakam iti daśanacchedanavikalpāḥ
nātilohitena rāgamātreṇa vibhāvanīyaṃ gūḍhakam
tad eva pīḍanād ucchūnakam
tad ubhayaṃ bindur adharamadhya iti
ucchūnakaṃ pravālamaṇiśca kapole
karṇapūracumbanaṃ nakhadaśanacchedyam iti savyakapolamaṇḍanāni
dantauṣṭhasaṃyogābhyāsaniṣpādanāt pravālamaṇisiddhiḥ
sarvasyeyaṃ maṇimālāyāśca
alpadeśāyāśca tvaco daśanadvayasaṃdaṃśajā bindusiddhiḥ
sarvair bindumālāyāśca
tasmān mālādvayam api galakakṣavaṅkṣaṇapradeśeṣu
lalāṭe corvor bindumālā
maṇḍalam iva viṣamakūṭakayuktaṃ khaṇḍābhrakaṃ stanapṛṣṭha eva
saṃhatāḥ pradīrghā bahvyo daśanapadarājayas tāmrāntarālā varāhacarvitakam
stanapṛṣṭha eva
tadubhayam api ca caṇḍavegayoḥ
iti daśanacchedyāni
viśeṣake karṇapūre puṣpāpīḍe tāmbūlapalāśe tamālapattre ceti prayojyāgāmiṣu nakhadaśanacchedyādīnyābhiyogikāni
deśasātmyācca yoṣita upacaret
madhyadeśyā āryaprāyāḥ śucyupacarāś cumbananakhadantapadadveṣiṇyaḥ
bāhlīkadeśyā āvantikāśca
citrarateṣu tv āsām abhiniveśaḥ
pariṣvaṅgacumbananakhadantacūṣaṇapradhānāḥ kṣatavarjitāḥ prahaṇanasādhyā mālavya ābhīryaśca
sindhuṣaṣṭhānāṃ ca nadīnām antarālīyā aupariṣṭakasātmyāḥ
caṇḍavegā mandaśītkṛtā āparāntikā lāṭhyaśca
dṛḍhaprahaṇanayoginyaḥ kharavegā eva apadravyapradhānāḥ strīrājye kosalāyāṃ ca
prakṛtyā mṛdvyo ratipriyā aśucirucayo nirācārāścāndhryaḥ
sakalacatuḥṣaṣṭiprayogarāgiṇyo 'ślīlaparuṣavākyapriyāḥ śayane ca sarabhasopakramā mahārāṣṭrikāḥ
tathāvidhā eva rahasi prakāśante nāgarikāḥ
mṛdyamānāścābhiyogān mandaṃ mandaṃ prasiñcante draviḍyaḥ
madhyamavegāḥ sarvaṃsahāḥ svāṅgaprachādinyaḥ parāṅgahāsinyaḥ kutsitāślīlaparuṣaparihāriṇyo vānavāsikāḥ
mṛdubhāṣiṇyo 'nurāgavatyo mṛdvyaṅgyaśca gauḍyaḥ
deśasātmyāt prakṛtisātmyaṃ balīya iti suvarṇanābhaḥ
na tatra deśyā upacārāḥ
kālayogācca deśād deśāntaram upacāraveṣalīlāś cānugacchanti
tacca vidyāt
upagūhanādiṣu ca rāgavardhanaṃ pūrvaṃ pūrvaṃ vicitram uttaram uttaraṃ ca
vāryamāṇaśca puruṣo yat kuryāt tad anu kṣatam
amṛṣyamāṇā dviguṇaṃ tad eva pratiyojayet
bindoḥ pratikriyā mālā mālāyāścābhrakhaṇḍakam
iti krodhādivāviṣṭā kalahān pratiyojayet
sakacagraham unnamya mukhaṃ tasya tataḥ pibet
nilīyeta daśeccaiva tatra tatra maderitā
unnamya kaṇṭhe kāntasya saṃśritā vakṣasaḥ sthalīm
maṇimālāṃ prayuñjīta yaccānyad api lakṣitam
divāpi janasaṃbādhe nāyakena pradarśitam
uddiśya svakṛtaṃ cihnaṃ hased anyair alakṣitā
vikūṇayantīva mukhaṃ kutsayantīva nāyakam
svagātrasthāni cihnāni sāsūyeva pradarśayet
parasparānukūlyena tad evaṃ lajjamānayoḥ
saṃvatsaraśatenāpi prītir na parihīyate
rāgakāle viśālayantyeva jaghanaṃ mṛgī saṃviśed uccarate
avahrāsayantīva hastinī nīcarate
nyāyyo yatra yogastatra samapṛṣṭham
ābhyāṃ vaḍavā vyākhyātā
tatra jaghanena nāyakaṃ pratigṛhṇīyāt
apadravyāṇi ca saviśeṣaṃ nīcarate
utphullakaṃ vijṛmbhitakam indrāṇikaṃ ceti tritayaṃ mṛgyāḥ prāyeṇa
śiro vinipātyordhvaṃ jaghanam utphullakam
tatrāpasāraṃ dadyāt
anīce sakthinī tiryag avasajya pratīcched iti vijṛmbhitakam
pārśvayoḥ samam ūrū vinyasya pārśvayor jānunī nidadhyād ityabhyāsayogād indrāṇī
tayoccatararatasyāpi parigrahaḥ
saṃpuṭena pratigraho nīcarate
etena nīcatararate api hastinyāḥ
saṃpuṭakaṃ pīḍitakaṃ veṣṭitakaṃ vāḍavakam iti
ṛjuprasāritāv ubhāvapyubhayoścaraṇāv iti saṃpuṭaḥ
sa dvividhaḥ pārśvasaṃpuṭa uttānasaṃpuṭaśca
tathā karmayogāt
pārśveṇa tu śayāno dakṣiṇena nārīm adhiśayīteti sārvatrikam etat
saṃpuṭakaprayuktayantreṇaiva dṛḍham ūrū pīḍayed iti pīḍitakam
ūrū vyatyasyed iti veṣṭitakam
vaḍaveva niṣṭhuram avagṛhṇīyād iti vāḍavakam ābhyāsikam
tadāndhrīṣu prāyeṇa
iti saṃveśanaprakārā bābhravīyāḥ
sauvarṇanābhāstu
ubhāvapyūrū ūrdhvāv iti tad bhugnakam
caraṇāv ūrdhvaṃ nāyako 'syā dhārayed iti jṛmbhitakam
tatkuñcitāv utpīḍitakam
tad ekasmin prasārite ardhapīḍitakam
nāyakasyāṃsa eko dvitīyakaḥ prasārita iti punaḥ punar vyatyāsena veṇudāritakam
ekaḥ śirasa upari gacched dvitīyaḥ prasārita iti śūlacitakam ābhyāsikam
saṃkucitau svabastideśe nidadhyād iti kārkaṭakam
ūrdhvāv ūrū vyatyasyed iti pīḍitakam
jaṅghāvyatyāsena padmāsanavat
pṛṣṭhaṃ pariṣvajamānāyāḥ parāṅmukheṇa parāvṛttakam ābhyāsikam
jale ca saṃviṣṭopaviṣṭasthitātmakāṃścitrān yogān upalakṣayet
tathā sukaratvād iti suvarṇanābhaḥ
vārttaṃ tu tat
śiṣṭair apasmṛtatvād iti vātsyāyanaḥ
atha citraratāni
ūrdhvasthitayor yūnoḥ parasparāpāśrayayoḥ kuḍyastambhāpāśritayor vā sthitaratam
kuḍyāpāśritasya kaṇṭhāvasaktabāhupāśāyās taddhastapañjaropaviṣṭāyā ūrupāśena jaghanam abhiveṣṭayantyā kuḍye caraṇakrameṇa valantyā avalambitakaṃ ratam
bhūmau vā catuṣpadavad āsthitāyā vṛṣalīlayāvaskandanaṃ dhenukam
tatra pṛṣṭham uraḥkarmāṇi labhate
etenaiva yogena śaunam aiṇeyaṃ chāgalaṃ gardabhākrāntaṃ mārjāralalitakaṃ vyāghrāvaskandanaṃ gajopamarditaṃ varāhaghṛṣṭakaṃ turagādhirūḍhakam iti yatra yatra viśeṣo yogo 'pūrvastat tad upalakṣayet
miśrīkṛtasadbhāvābhyāṃ dvābhyāṃ saha saṃghāṭakaṃ ratam
bahvībhiś ca saha goyūthikam
vārikrīḍitakaṃ chāgalamaiṇeyam iti tatkarmānukṛtiyogāt
grāmanāriviṣaye strīrājye ca bāhlīke bahavo yuvāno 'ntaḥpurasadharmāṇa ekaikasyāḥ parigrahabhūtāḥ
teṣām ekaikaśo yugapacca yathāsātmyaṃ yathāyogaṃ ca rañjayeyuḥ
eko dhārayed enām anyo niṣeveta
anyo jaghanamukham anyo madhyam anya iti vāraṃ vāreṇa vyatikareṇa cānutiṣṭheyuḥ
etayā goṣṭhīparigrahā veśyā rājayoṣāparigrahaś ca vyākhyātaḥ
aghorataṃ pāyāvapi dākṣiṇātyānām
iti citraratāni
puruṣopasṛptakāni puruṣāyite vakṣyāmaḥ
bhavataścātra ślokau
paśūnāṃ mṛgajātīnāṃ pataṅgānāṃ ca vibhramaiḥ
taistair upāyaiścittajño ratiyogān vivardhayet
tatsātmyād deśasātmyācca taistair bhāvaiḥ prayojitaiḥ
strīṇāṃ snehaśca rāgaśca bahumānaśca jāyate
kalaharūpaṃ suratam ācakṣate
vivādātmakatvād vāmaśīlatvācca kāmasya
tasmāt prahaṇanasthānam aṅgam
skandhau śiraḥ stanāntaraṃ pṛṣṭhaṃ jaghanaṃ pārśva iti sthānāni
taccaturvidham apahastakaṃ prasṛtakaṃ muṣṭiḥ samatalakam iti
tadudbhavaṃ ca śītkṛtam
tasyātirūpatvāt
tad anekavidham
virutāni cāṣṭau
amvārthāḥ śabdā vāraṇārthā mokṣaṇārthāścālam arthāste te cārthayogāt
pārāvataparabhṛtahārītaśukamadhukaradātyūhahaṃsakāraṇḍavalāvakavirutāni śītkṛtabhūyiṣṭhāni vikalpaśaḥ prayuñjīta
utsaṅgopaviṣṭāyāḥ pṛṣṭhe muṣṭinā prahāraḥ
tatra sāsūyāyā iva stanitaruditakūjitāni pratīghātaśca syāt
yuktayantrāyāḥ stanāntare apahastakena praharet
mandopakramaṃ vardhamānarāgam ā parisamāpteḥ
tatra hiṃkārādīnām aniyamenābhyāsena vikalpena ca tatkālam eva prayogaḥ
śirasi kiṃcid ākuñcitāṅgulinā kareṇa vivadantyāḥ phūtkṛtya prahaṇanaṃ tat prasṛtakam
tatrāntarmukhena kūjitaṃ phūtkṛtaṃ ca
ratānte ca śvasitarudite
veṇor iva sphuṭataḥ śabdānukaraṇaṃ dūtkṛtam
apsu badarasyeva nipatataḥ phūtkṛtam
sarvatra cumbanādiṣvapakrāntāyāḥ saśītkṛtaṃ tenaiva pratyuttaram
rāgavaśāt prahaṇanābhyāse vāraṇamokṣaṇālam arthānāṃ śabdānām ambārthānāṃ ca satāntaśvasitaruditastanitamiśrīkṛtaprayogā virutānāṃ ca
rāgāvasānakāle jaghanapārśvayostāḍanam ityatitvarayā ca ā parisamāpteḥ
tatra lāvakahaṃsavikūjitaṃ tvarayaiva
iti stananaprahaṇanayogāḥ
pāruṣyaṃ rabhasatvaṃ ca pauruṣaṃ teja ucyate
aśaktir ārtirvyāvṛttir abalatvaṃ ca yoṣitaḥ
rāgāt prayogasātmyācca vyatyayo 'pi kvacid bhavet
na ciraṃ tasya caivānte prakṛter eva yojanam
kīlām urasi kartarīṃ śirasi viddhāṃ kapolayoḥ saṃdaṃśikāṃ stanayoḥ pārśvayośceti pūrvaiḥ saha prahaṇanam aṣṭavidham iti dākṣiṇātyānām
tadyuvatīnām urasi kīlāni ca tatkṛtāni dṛśyante
deśasātmyam etat
kaṣṭam anāryavṛttam anādṛtam iti vātsyāyanaḥ
tathānyad api deśasātmyāt prayuktam anyatra na prayuñjīt
ātyayikaṃ tu tatrāpi pariharet
ratiyoge hi kīlayā gaṇikāṃ citrasenāṃ colarājo jaghāna
kartaryā kuntalaḥ śātakarṇiḥ śātavāhano mahādevīṃ malayavatīm
naradevaḥ kupāṇir viddhayā duṣprayuktayā naṭīṃ kāṇāṃ cakāra
bhavanti cātra ślokāḥ
nāstyatra gaṇanā kācin na ca śāstraparigrahaḥ
pravṛtte ratisaṃyoge rāga evātra kāraṇam
svapneṣvapi na dṛśyante te bhāvāste ca vibhramāḥ
suratavyavahāreṣu ye syustatkṣaṇakalpitāḥ
yathā hi pañcamīṃ dhārām āsthāya turagaḥ pathi
sthāṇum śvabhraṃ darīṃ vāpi vegāndho na samīkṣate
evaṃ suratasaṃmarde rāgāndhau kāmināvapi
caṇḍavegau pravartete samīkṣete na cātyayam
tasmān mṛdutvaṃ caṇḍatvaṃ yuvatyā balam eva ca
ātmanaśca balaṃ jñātvā tathā yuñjīta śāstravit
na sarvadā na sarvāsu prayogāḥ sāṃprayogikāḥ
sthāne deśe ca kāle ca yoga eṣāṃ vidhīyate
nāyakasya saṃtatābhyāsāt pariśramam upalabhya rāgasya cānupaśamam anumatā tena tam adho 'vapātya puruṣāyitena sāhāyyaṃ dadyāt
svābhiprāyād vā vikalpayojanārthinī nāyakakutūhalād vā
tatra yuktayantreṇaivetareṇotthāpyamānā tamadhaḥ pātayet
evaṃ ca ratam avicchinnarasaṃ tathā pravṛttam eva syāt
ityeko 'yaṃ mārgaḥ
punar ārambheṇādita evopakramet
iti dvitīyaḥ
sā prakīryamāṇakeśakusumā śvāsavicchinnahāsinī vaktrasaṃsargārthaṃ stanābhyām uraḥ pīḍayantī punaḥ punaḥ śiro nāmayantī yāśceṣṭāḥ pūrvam aṃsau darśitavāṃstā eva pratikurvīta
pātitā pratipātayāmīti
hasantī tarjayantī pratighnatī ca brūyāt
punaśca vrīḍāṃ darśayet
śramaṃ virāmābhīpsāṃ ca
puruṣopasṛptair evopasarpet
tāni ca vakṣyāmaḥ
puruṣaḥ śayanasthāyā yoṣitastad vacanavyākṣiptacittāyā iva nīvīṃ viśleṣayet
tatra vivadamānāṃ kapolacumbanena paryākulayet
sthiraliṅgaśca tatra tatraināṃ parispṛśet
prathamasaṃgatā cet saṃhatorvor antare ghaṭṭanam
kanyāyāśca
tathā stanayoḥ saṃhatayor hastayoḥ kakṣayor aṃsayor grīvāyām iti ca
svairiṇyāṃ yathāsātmyaṃ yathāyogaṃ ca
alake cumbanārtham enāṃ nirdayam avalambet
hanudeśe cāṅgulisaṃpuṭena
tatretarasyā vrīḍā nimīlanaṃ ca
prathamasamāgame kanyāyāśca
ratisaṃyoge caināṃ katham anurajyata iti pravṛttyā parīkṣeta
yuktayantreṇopasṛpyamāṇā yato dṛṣṭim āvartayet tata evaināṃ pīḍayet
etad rahasyaṃ yuvatīnām iti suvarṇanābhaḥ
gātrāṇāṃ sraṃsanaṃ netranimīlanaṃ vrīḍānāśaḥ samadhikā ca ratiyojaneti strīṇāṃ bhāvalakṣaṇam
hastau vidhunoti svidyati daśatyutthātuṃ na dadāti pādenāhanti ratāvamāne ca puruṣātivartinī
tasyāḥ prāgyantrayogāt kareṇa saṃbādhaṃ gaja eva kṣobhayet
ā mṛdubhāvāt
tato yantrayojanam
upasṛptakaṃ manthanaṃ hulo 'vamardanaṃ pīḍitakaṃ nirghāto varāhaghāto vṛṣāghātaścaṭakavilasitaṃ saṃpuṭa iti puruṣopasṛptāni
nyāyyam ṛjusaṃmiśraṇam upasṛptakam
hastena liṅgaṃ sarvato bhrāmayet iti manthanam
nīcīkṛtya jaghanam upariṣṭād ghaṭṭayed iti hulaḥ
tad eva viparītaṃ sarabhasamavamardanam
liṅgena samāhatya pīḍayaṃściram avatiṣṭhed iti pīḍitakam
sudūram utkṛṣya vegena svajaghanam avapātayed iti nirghātaḥ
ekata eva bhūyiṣṭham avalikhed iti varāhaghātaḥ
sa evobhayataḥ paryāyeṇa vṛṣāghātaḥ
sakṛnmiśritam aniṣkramayya dvistriścatur iti ghaṭṭayed iti caṭakavilasitam
rāgāvasānikaṃ vyākhyātaṃ karaṇaṃ saṃpuṭam iti
teṣāṃ strīsātmyād vikalpena prayogaḥ
puruṣāyite tu saṃdaṃśo bhramarakaḥ preṅkholitam ityadhikāni
vāḍavena liṅgam avagṛhya niṣkarṣantyāḥ pīḍayantyā vā cirāvasthānaṃ saṃdaṃśaḥ
yuktayantrā cakravad bhramed iti bhramaraka ābhyāsikaḥ
tatretaraḥ svajaghanam utkṣipet
jaghanam eva dolāyamānaṃ sarvato bhrāmayed iti preṅkholitakam
yuktayantraiva lalāṭe lalāṭe nidhāya viśrāmyeta
viśrāntāyāṃ ca puruṣasya punar āvartanam
iti puruṣāyitāni
bhavanti cātra ślokāḥ
pracchāditasvabhāvāpi gūḍhākārāpi kāminī
vivṛṇotyeva bhāvaṃ svaṃ rāgād uparivartinī
yathāśīlā bhaven nārī yathā ca ratilālasā
tasyā eva viceṣṭābhistatsarvam upalakṣayet
na tv evartau na prasūtāṃ na mṛgīṃ na ca garbhiṇīm na cātivyāyatāṃ nārīṃ yojayet puruṣāyite
dvividhā tṛtīyāprakṛtiḥ strīrūpiṇī puruṣarūpiṇī ca
tatra strīrūpiṇī striyā veṣamālāpaṃ līlāṃ bhāvaṃ mṛdutvaṃ bhīrutvaṃ mugdhatām asahiṣṇutāṃ vrīḍāṃ cānukurvīta
tasyā vadane jaghanakarma
tadaupariṣṭakam ācakṣate
sā tato ratim ābhimānikīṃ vṛttiṃ ca lipset
veśyāvaccaritaṃ prakāśayet
iti strīrūpiṇī
puruṣarūpiṇī tu pracchannakāmā puruṣaṃ lipsamānā saṃvāhakabhāvam upajīvet
saṃvāhane pariṣvajamāneva gātrair ūrū nāyakasya mṛdnīyāt
prasṛtaparicayā corumūlaṃ sajaghanam iti saṃspṛśet
tatra sthiraliṅgatām upalabhya cāsya pāṇimanthena parighaṭṭayet
cāpalam asya kutsayantīva haset
kṛtalakṣaṇenāpyupalabdhavaikṛtenāpi na codyata iti cet svayam upakramet
puruṣeṇa ca codyamānā vivadet
kṛcchreṇa cābhyupagacchet
tatra karmāṣṭavidhaṃ samuccayaprayojyam
nimitaṃ pārśvatodaṣṭaṃ bahiḥsaṃdaṃśo 'ntaḥsaṃdaṃśaś cumbitakaṃ parimṛṣṭakam āmracūṣitakaṃ saṃgara iti
teṣv ekaikam abhyupagamya virāmābhīpsāṃ darśayet
itaraśca pūrvasminn abhyupagate taduttaram evāparaṃ nirdiśet
tasminn api siddhe taduttaram iti
karāvalambitam oṣṭhayor upari vinyastam apavidhya mukhaṃ vidhunuyāt
tan nimitam
hasteṇāgram avacchādya pārśvato nirdaśanam oṣṭhābhyām avapīḍya bhavatv etāvad iti sāntvayet
tat pārśvatodaṣṭam
bhūyaścoditā saṃmīlitauṣṭhī tasyāgraṃ niṣpīḍya karṣayantīva cumbet
iti bahiḥsaṃdaṃśaḥ
tasminn evābhyarthanayā kiṃcid adhikaṃ praveśayet
ity antaḥsaṃdaṃśaḥ
karāvalambitasyauṣṭhavad grahaṇaṃ cumbitakam
tat kṛtvā jihvāgreṇa sarvato ghaṭṭanam agre ca vyadhanam iti parimṛṣṭakam
tathābhūtam eva rāgavaśād ardhapraviṣṭaṃ nirdayam avapīḍyāvapīḍya muñcet
iti āmracūṣitakam
puruṣābhiprāyād eva giret pīḍayecca ā parisamāpteḥ
iti saṃgaraḥ
yathārthaṃ cātra stananaprahaṇanayoḥ prayogaḥ
ityaupariṣṭakam
kulaṭāḥ svairiṇyaḥ paricārikāḥ saṃvāhikāścāpyetat prayojayanti
tad etat tu na kāryam
punar api hyāsāṃ vadanasaṃsarge svayam evārtiṃ prapadyeta
ityācāryāḥ
veśyākāmino 'yam adoṣaḥ
iti vātsyāyanaḥ
tasmād yāstvaupariṣṭakam ācaranti na tābhiḥ saha saṃsṛjyante prācyāḥ
veśyābhir eva na saṃsṛjyante āhicchatrikāḥ saṃsṛṣṭā api mukhakarma tāsāṃ pariharanti
nirapekṣāḥ sāketāḥ saṃsṛjyante
na tu svayam aupariṣṭakam ācaranti nāgarakāḥ
sarvam aviśaṅkayā prayojayanti saurasenāḥ
evaṃ hyāhuḥ
ko hi yoṣitāṃ śīlaṃ śaucam ācāraṃ caritraṃ pratyayaṃ vacanaṃ vā śraddhātum arhati
nisargād eva hi malinadṛṣṭayo bhavantyetā na parityājyāḥ
evaṃ hyāhuḥ
vatsaḥ prasravaṇe medhyaḥ śvā mṛgagrahaṇe śuciḥ
śakuniḥ phalapāte tu strīmukhaṃ ratisaṃgame
śiṣṭavipratipatteḥ smṛtivākyasya ca sāvakāśatvād deśasthiter ātmanaśca vṛttipratyayānurūpaṃ pravarteta
iti vātsyāyanaḥ
bhavanti cātra ślokāḥ
pramṛṣṭakuṇḍalāścāpi yuvānaḥ paricārakāḥ
keṣāṃcid eva kurvanti narāṇām aupariṣṭakam
tathā nāgarakāḥ kecid anyonyasya hitaiṣiṇaḥ
kurvanti rūḍhaviśvāsāḥ parasparaparigraham
puruṣāśca tathā strīṣu karmaitat kila kurvate
vyāsastasya ca vijñeyo mukhacumbanavad vidhiḥ
parivartitadehau tu strīpuṃsau yat parasparam
yugapat samprayujyete sa kāmaḥ kākilaḥ smṛtaḥ
tasmād guṇavatastyaktvā caturāṃstyāgino narān
veśyāḥ khaleṣu rajyante dāsahastipakādiṣu
na tv etad brāhmaṇo vidvān mantrī vā rājadhūrdharaḥ
gṛhītapratyayo vāpi kārayed aupariṣṭakam
na śāstram astītyetāvat prayoge kāraṇaṃ bhavet
śāstrārthān vyāpino vidyāt prayogāṃstv ekadeśikān
rasavīryavipākā hi śvamāṃsasyāpi vaidyake
kīrtitā iti tat kiṃ syād bhakṣaṇīyaṃ vicakṣaṇaiḥ
santyeva puruṣāḥ kecit santi deśāstathāvidhāḥ
santi kālāśca yeṣv ete yogā na syur nirarthakāḥ
tasmād deśaṃ ca kālaṃ ca prayogaṃ śāstram eva ca
ātmānaṃ cāpi samprekṣya yogān yuñjīta vā na vā
arthasyāsya rahasyatvāccalatvān manasastathā
kaḥ kadā kiṃ kutaḥ kuryād iti ko jñātum arhati
nāgarakaḥ saha mitrajanena paricārakaiśca kṛtapuṣpopahāre saṃcāritasurabhidhūpe ratyāvāse prasādhite vāsagṛhe kṛtasnānaprasādhanāṃ yuktyā pītāṃ striyaṃ sāntvanaiḥ punaḥ pānena copakramet
dakṣiṇataścāsyā upaveśanam
keśahaste vastrānte nīvyām ityavalambanam
ratyarthaṃ savyena bāhunānuddhataḥ pariṣvaṅgaḥ
pūrvaprakaraṇasambaddhaiḥ parihāsānurāgair vacobhir anuvṛttiḥ
gūḍhāślīlānāṃ ca vastūnāṃ samasyayā paribhāṣaṇam
sanṛttam anṛttaṃ vā gītaṃ vāditram
kalāsu saṃkathāḥ
punaḥ pānenopacchandanam
jātānurāgāyāṃ kusumānulepanatāmbūladānena ca śeṣajanavisṛṣṭiḥ
vijane ca yathoktair āliṅganādibhir enām uddharṣayet
tato nīvīviśleṣaṇādi yathoktam upakrameta
ityayaṃ ratārambhaḥ
ratāvasānikaṃ rāgam ativāhyāsaṃstutayor iva savrīḍayoḥ parasparam apaśyatoḥ pṛthak pṛthag ācārabhūmigamanam
pratinivṛttya cāvrīḍāyamānayor ucitadeśopaviṣṭayostāmbūlagrahaṇam acchīkṛtaṃ candanam anyad vānulepanaṃ tasyā gātre svayam eva niveśayet
savyena bāhunā caināṃ parirabhya caṣakahastaḥ sāntvayan pāyayet
jalānupānaṃ vā khaṇḍakhādyakam anyad vā prakṛtisātmyayuktam ubhāvapyupayuñjīyātām
accharasakayūṣam amlayavāgūṃ bhṛṣṭamāṃsopadaṃśāni pānakāni cūtaphalāni śuṣkamāṃsaṃ mātuluṅgacukrakāṇi saśarkarāṇi ca yathādeśasātmyaṃ ca
tatra madhuram idaṃ mṛdu viśadam iti ca vidaśya vidaśya tat tad upāharet
harmyatalasthitayor vā candrikāsevanārtham āsanam
tadaṅkasaṃlīnāyāścandramasaṃ paśyantyā nakṣatrapaṅktivyaktīkaraṇam
arundhatīdhruvasaptarṣimālādarśanaṃ ca
iti ratāvasānikam
avasāne api ca prītir upacārair upaskṛtā
savisrambhakathāyogai ratiṃ janayate parām
parasparaprītikarair ātmabhāvānuvartanaiḥ
kṣaṇāt krodhaparāvṛttaiḥ kṣaṇāt prītivilokitaiḥ
hallīsakakrīḍanakair gāyanair lāṭarāsakaiḥ
rāgalolārdranayanaiś candramaṇḍalavīkṣaṇaiḥ
ādye saṃdarśane jāte pūrvaṃ ye syur manorathāḥ
punarviyoge duḥkhaṃ ca tasya sarvasya kīrtanaiḥ
kīrtanānte ca rāgeṇa pariṣvaṅgaiḥ sacumbanaiḥ
taistaiśca bhāvaiḥ saṃyukto yūno rāgo vivardhate
rāgavad āhāryarāgaṃ kṛtrimarāgaṃ vyavahitarāgaṃ poṭārataṃ khalaratam ayantritaratam iti rataviśeṣāḥ
saṃdarśanāt prabhṛtyubhayor api pravṛddharāgayoḥ prayatnakṛte samāgame pravāsapratyāgamane vā kalahaviyogayoge tadrāgavat
tatrātmābhiprāyād yāvadarthaṃ ca pravṛttiḥ
madhyastharāgayor ārabdhaṃ yad anurajyate tad āhāryarāgam
tatra cātuḥṣaṣṭikair yogaiḥ sātmyānuviddhaiḥ saṃdhukṣya saṃdhukṣya rāgaṃ pravarteta
tatkāryahetor anyatra saktayor vā kṛtrimarāgam
tatra samuccayena yogāñ śāstrataḥ paśyet
puruṣastu hṛdayapriyām anyāṃ manasi nidhāya vyavaharet
saṃprayogāt prabhṛti ratiṃ yāvat
atastadvyavahitarāgam
nyūnāyāṃ kumbhadāsyāṃ paricārikāyāṃ vā yāvadarthaṃ saṃprayogastatpoṭāratam
tatropacārān nādriyeta
tathā veśyāyā grāmīṇena saha yāvadarthaṃ khalaratam
grāmavrajapratyantayoṣidbhiś ca nāgarakasya
utpannavisrambhayośca parasparānukūlyād ayantritaratam
iti ratāni
vardhamānapraṇayā tu nāyikā sapatnīnām agrahaṇaṃ tadāśrayam ālāpaṃ vā gotraskhalitaṃ vā na marṣayet
nāyakavyalīkaṃ ca
tatra subhṛśaḥ kalaho ruditam āyāsaḥ śiroruhāṇām avakṣodanaṃ prahaṇanam āsanācchayanād vā mahyāṃ patanaṃ mālyabhūṣaṇāvamokṣo bhūmau śayyā ca
tatra yuktarūpeṇa sāmnā pādapatanena vā prasannamanāstām anunayann upakramya śayanam ārohayet
tasya ca vacanam uttareṇa yojayantī vivṛddhakrodhā sakacagraham asyāsyam unnamayya pādena bāhau śirasi vakṣasi pṛṣṭhe vā sakṛd dvistrir avahanyāt
dvāradeśaṃ gacchet
tatropaviśyāśrukaraṇam iti
atikruddhāpi tu na dvāradeśād bhūyo gacchet
doṣavattvāt
iti dattakaḥ
tatra yuktito 'nunīyamānā prasādam ākāṅkṣet
prasannāpi tu sakaṣāyair eva vākyair enaṃ tudatīva prasannaratikāṅkṣiṇī nāyakena parirabhyeta
svabhavanasthā tu nimittāt kalahitā tathāvidhaceṣṭaiva nāyakam abhigacchet
tatra pīṭhamardaviṭavidūṣakair nāyakaprayuktair upaśamitaroṣā tair evānunītā taiḥ sahaiva tadbhavanam adhigacchet
tatra ca vaset
iti praṇayakalahaḥ
bhavanti cātra ślokāḥ
evam etāṃ catuḥṣaṣṭiṃ bābhravyeṇa prakīrtitām
prayuñjāno varastrīṣu siddhiṃ gacchati nāyakaḥ
bruvann apyanyaśāstrāṇi catuḥṣaṣṭivivarjitaḥ
vidvatsaṃsadi nātyarthaṃ kathāsu paripūjyate
varjito 'pyanyavijñānair etayā yastvalaṃkṛtaḥ
sa goṣṭhyāṃ naranārīṇāṃ kathāsvagraṃ vigāhate
vidvadbhiḥ pūjitām enāṃ khalair api supūjitām
pūjitāṃ gaṇikāsaṃghair nandinīṃ ko na pūjayet
nandinī subhagā siddhā subhagaṃkaraṇīti ca
nārīpriyeti cācāryaiḥ śāstreṣv eṣā nirucyate
kanyābhiḥ parayoṣidbhir gaṇikābhiśca bhāvataḥ
vīkṣyate bahumānena catuḥṣaṣṭivicakṣaṇaḥ
savarṇāyām ananyapūrvāyāṃ śāstrato 'dhigatāyāṃ dharmo 'rthaḥ putrāḥ saṃbandhaḥ pakṣavṛddhir anupaskṛtā ratiśca
tasmāt kanyām abhijanopetāṃ mātāpitṛmatīṃ trivarṣāt prabhṛti nyūnavayasaṃ ślāghyācāre dhanavati pakṣavati kule saṃbandhipriye saṃbandhibhir ākule prasūtāṃ prabhūtamātṛpitṛpakṣāṃ rūpaśīlalakṣaṇasampannām anyūnādhikāvinaṣṭadantanakhakarṇakeśākṣistanīm arogiprakṛtiśarīrāṃ tathāvidha eva śrutavāñ śīlayet
yāṃ gṛhītvā kṛtinam ātmānaṃ manyeta na ca samānair nindyeta tasyāṃ pravṛttir iti ghoṭakamukhaḥ
tasyā varaṇe mātāpitarau saṃbandhinaśca prayateran
mitrāṇi ca gṛhītavākyānyubhayasambaddhāni
tānyanyeṣāṃ varayitṝṇāṃ doṣān pratyakṣānāgamikāṃśca śrāvayeyuḥ
kaulān pauruṣeyān abhiprāyasaṃvardhakāṃśca nāyakaguṇān
viśeṣataśca kanyāmātur anukūlāṃstadātvāyatiyuktān darśayeyuḥ
daivacintakarūpaśca śakunanimittagrahalagnabalalakṣaṇadarśanena nāyakasya bhaviṣyantam arthasaṃyogaṃ kalyāṇam anuvarṇayet
apare punar asyānyato viśiṣṭena kanyālābhena kanyāmātaram unmādayeyuḥ
daivanimittaśakunopaśrutīnām ānulomyena kanyāṃ varayed dadyācca
na yadṛcchayā kevalamānuṣāyeti ghoṭakamukhaḥ
suptāṃ rudatīṃ niṣkrāntāṃ varaṇe parivarjayet
apraśastanāmadheyāṃ ca guptāṃ dattāṃ ghonāṃ pṛṣatām ṛṣabhāṃ vinatāṃ vikaṭāṃ vimuṇḍāṃ śucidūṣitāṃ sāṃkarikīṃ rākāṃ phalīnīṃ mitrāṃ svanujām varṣakarīṃ ca varjayet
nakṣatrākhyāṃ nadīnāmnīṃ vṛkṣanāmnīṃ ca garhitām
lakārarephopāntāṃ ca varaṇe parivarjayet
yasyāṃ manaścakṣuṣor nibandhastasyām ṛddhiḥ
netarām ādriyeta
ityeke
tasmāt pradānasamaye kanyām udāraveṣāṃ sthāpayeyuḥ
aparāhṇikaṃ ca nityaṃ prasādhitāyāḥ sakhībhiḥ saha krīḍā
yajñavivāhādiṣu janasaṃdrāveṣu prāyatnikaṃ darśanam
tathotsaveṣu ca
paṇyasadharmatvāt
varaṇārtham upagatāṃśca bhadradarśanān pradakṣiṇavācaśca tatsaṃbandhisaṃgatān puruṣān maṅgalaiḥ pratigṛhṇīyuḥ
kanyāṃ caiṣām alaṃkṛtām anyāpadeśena darśayeyuḥ
daivaṃ parīkṣaṇaṃ cāvadhiṃ sthāpayeyuḥ
ā pradānaniścayāt
snānādiṣu niyujyamānā varayitāraḥ sarvaṃ bhaviṣyatītyuktvā na tadaharevābhyupagaccheyuḥ
deśapravṛttisātmyād vā brāhmaprājāpatyārṣadaivānām anyatamena vivāhena śāstrataḥ pariṇayet
iti varaṇavidhānam
bhavanti cātra ślokāḥ
samasyādyāḥ sahakrīḍā vivāhāḥ saṃgatāni ca
samānair eva kāryāṇi nottamair nāpi vādhamaiḥ
kanyāṃ gṛhītvā varteta preṣyavad yatra nāyakaḥ
taṃ vidyād uccasaṃbandhaṃ parityaktaṃ manasvibhiḥ
svāmivad vicared yatra bāndhavaiḥ svaiḥ puraskṛtaḥ
aślāghyo hīnasaṃbandhaḥ so 'pi sadbhir vinindyate
parasparasukhāsvādā krīḍā yatra prayujyate
viśeṣayantī cānyonyaṃ saṃbandhaḥ sa vidhīyate
kṛtvāpi coccasaṃbandhaṃ paścājjñātiṣu saṃnamet
na tv eva hīnasaṃbandhaṃ kuryāt sadbhir vininditam
saṃgatayostrirātram adhaḥśayyā brahmacaryaṃ kṣāralavaṇavarjam āhārastathā saptāhaṃ satūryamaṅgalasnānaṃ prasādhanaṃ sahabhojanaṃ ca prekṣā saṃbandhināṃ ca pūjanam
iti sārvavarṇikam
tasminn etāṃ niśi vijane mṛdubhir upacārair upakrameta
trirātram avacanaṃ hi stambham iva nāyakaṃ paśyantī kanyā nirvidyeta paribhavecca tṛtīyām iva prakṛtim
iti bābhravīyāḥ
upakrameta viśrambhayecca na tu brahmacaryam ativarteta
iti vātsyāyanaḥ
upakramamāṇaśca na prasahya kiṃcid ācaret
kusumasadharmāṇo hi yoṣitaḥ sukumāropakramāḥ
tāstvanadhigataviśvāsaiḥ prasabham upakramyamāṇāḥ saṃprayogadveṣiṇyo bhavanti
tasmāt sāmnaivopacaret
yuktyāpi tu yataḥ prasaram upalabhet tenaivānu praviśet
tatpriyeṇāliṅganenācaritena
nātikālatvāt
pūrvakāyeṇa copakramet
viṣahyatvāt
dīpāloke vigāḍhayauvanāyāḥ pūrvasaṃstutāyāḥ
bālāyā apūrvāyāścāndhakāre
aṅgīkṛtapariṣvaṅgāyāśca vadanena tāmbūladānam
tadapratipadyamānāṃ ca sāntvanair vākyaiḥ śapathaiḥ pratiyācitaiḥ pādapatanaiśca grāhayet
vrīḍāyuktāpi yoṣidatyantakruddhāpi na pādapatanam ativartate iti sārvatrikam
taddānaprasaṅgeṇa mṛdu viśadam akāhalam asyāścumbanam
tatra siddhām ālāpayet
tacchravaṇārthaṃ yat kiṃcid alpākṣarābhidheyam ajānann iva pṛcchet
tatra niṣpratipattim anudvejayan sāntvanāyuktaṃ bahuśa eva pṛcchet
tatra apyavadantīṃ nirbadhnīyāt
sarvā eva hi kanyāḥ puruṣeṇa prayujyamānaṃ vacanaṃ viṣahante
na tu laghumiśrām api vācaṃ vadanti
iti ghoṭakamukhaḥ
nirbadhyamānā tu śiraḥkampena prativacanāni yojayet
kalahe tu na śiraḥ kampayet
icchasi māṃ necchasi vā kiṃ te ahaṃ rucito na rucito veti pṛṣṭā ciraṃ sthitvā nirbadhyamānā tadānukūlyena śiraḥ kampayet
prapañcyamānā tu vivadet
saṃstutā cet sakhīm anukūlām ubhayato 'pi visrabdhāṃ tām antarā kṛtvā kathāṃ yojayet
tasminn adhomukhī vihaset
tāṃ cātivādinīm adhikṣiped vivadecca
sā tu parihāsārtham idam anayoktam iti cānuktam api brūyāt
tatra tām apanudya prativacanārtham abhyarthyamānā tūṣṇīm āsīta
nirbadhyamānā tu nāham evaṃ bravīmītyavyaktākṣaram anavasitārthaṃ vacanaṃ brūyāt
nāyakaṃ ca vihasantī kadācit kaṭākṣaiḥ prekṣeta
ityālāpayojanam
evaṃ jātaparicayā cānirvadantī tatsamīpe yācitaṃ tāmbūlaṃ vilepanaṃ srajaṃ nidadhyāt
uttarīye vāsya nibadhnīyāt
tathā yuktām ācchuritakena stanamukulayor upari spṛśet
vāryamāṇaśca tvam api māṃ pariṣvajasva tato naivam ācariṣyāmīti sthityā pariṣvañjayet
svaṃ ca hastam ā nābhideśāt prasārya nirvartayet
krameṇa cainām utsaṅgam āropyādhikam adhikam upakramet
apratipadyamānāṃ ca bhīṣayet
ahaṃ khalu tava dantapadānyadhare kariṣyāmi stanapṛṣṭhe ca nakhapadam
ātmanaśca svayaṃ kṛtvā tvayā kṛtam iti te sakhījanasya purataḥ kathayiṣyāmi
sā tvaṃ kim atra vakṣyasīti bālavibhīṣikair bālapratyāyanaiśca śanair enāṃ pratārayet
dvitīyasyāṃ tṛtīyasyāṃ ca rātrau kiṃcid adhikaṃ viśrambhitāṃ hastena yojayet
sarvāṅgikaṃ cumbanam upakrameta
ūrvoścopari vinyastahastaḥ saṃvāhanakriyāyāṃ siddhāyāṃ krameṇorumūlam api saṃvāhayet
nivārite saṃvāhane ko doṣa ityākulayed enām
tacca sthirīkuryāt
tatra siddhāyā guhyadeśābhimarśanaṃ raśanāviyojanaṃ nīvīvisraṃsanaṃ vasanaparivartanam ūrumūlasaṃvāhanaṃ ca
ete cāsyānyāpadeśāḥ
yuktayantrāṃ rañjayet
na tvakāle vratakhaṇḍanam anuśiṣyācca
ātmānurāgaṃ darśayet
manorathāṃśca pūrvakālikān anuvarṇayet
āyatyāṃ ca tadānukūlyena pravṛttiṃ pratijānīyāt
sapatnībhyaśca sādhvasam avacchindyāt
kālena ca krameṇa vimuktakanyābhāvām anudvejayann upakrameta
iti kanyāvisrambhaṇam
bhavanti cātra ślokāḥ
evaṃ cittānugo bālām upāyena prasādhayet
tathāsya sānuraktā ca suvisrabdhā prajāyate
nātyantam ānulomyena na cātiprātilomyataḥ
siddhiṃ gacchati kanyāsu tasmān madhyena sādhayet
ātmanaḥ prītijananaṃ yoṣitāṃ mānavardhanam
kanyāvisrambhaṇaṃ vetti yaḥ sa tāsāṃ priyo bhavet
atilajjānvitety eyaṃ yastu kanyām upekṣate
so 'nabhiprāyavedīti paśuvat paribhūyate
sahasā vāpyupakrāntā kanyācittam avindatā
bhayaṃ vitrāsam udvegaṃ sadyo dveṣaṃ ca gacchati
sā prītiyogam aprāptā tenodvegena dūṣitā
puruṣadveṣiṇī vā syād vidviṣṭā vā tato 'nyagā
dhanahīnastu guṇayukto 'pi madhyasthaguṇo hīnāpadeśo vā sadhano vā prātiveśyaḥ mātṛpitṛbhrātṛṣu ca paratantraḥ bālavṛttir ucitapraveśo vā kanyām alabhyatvān na varayet
bālyāt prabhṛti caināṃ svayam evānurañjayet
tathāyuktaśca mātulakulānuvartī dakṣiṇāpathe bāla eva mātrā ca pitrā ca viyuktaḥ paribhūtakalpo dhanotkarṣādalabhyāṃ mātuladuhitaram anyasmai vā pūrvadattāṃ sādhayet
anyām api bāhyāṃ spṛhayet
bālāyām evaṃ sati dharmādhigame saṃvananaṃ ślāghyam iti ghoṭakamukhaḥ
tayā saha puṣpāvacayaṃ grathanaṃ gṛhakaṃ duhitṛkākrīḍāyojanaṃ bhaktapānakaraṇam iti kurvīta
paricayasya vayasaścānurūpyāt
ākarṣakrīḍā paṭṭikākrīḍā muṣṭidyūtakṣullakādidyūtāni madhyamāṅguligrahaṇaṃ ṣaṭpāṣāṇakādīni ca deśyāni tatsātmyāt tadāptadāsaceṭikābhis tayā ca sahānukrīḍeta
kṣveḍitakāni sunimīlitakām ārabdhikāṃ lavaṇavīthikām anilatāḍitakāṃ godhūmapuñjikām aṅgulitāḍitakāṃ sakhībhir anyāni ca deśyāni
yāṃ ca viśvāsyām asyāṃ manyeta tayā saha nirantarāṃ prītiṃ kuryāt
paricayāṃśca budhyeta
dhātreyikāṃ cāsyāḥ priyahitābhyām adhikam upagṛhṇīyāt
sā hi prīyamāṇā viditākārāpy apratyādiśantī taṃ tāṃ ca yojayituṃ śaknuyāt
anabhihitāpi pratyācāryakam
aviditākārāpi hi guṇān evānurāgāt prakāśayet
yathā prayojyānurajyeta
yatra yatra ca kautukaṃ prayojyāyāstad anu praviśya sādhayet
krīḍanakadravyāṇi yānyapūrvāṇi yānyanyāsāṃ viralaśo vidyeraṃstānyasyā ayatnena sampādayet
tatra kandukam anekabhakticitram alpakālāntaritam anyad anyacca saṃdarśayet
tathā sūtradārugavalagajadantamayīr duhitṛkā madhūcchiṣṭapiṣṭamṛṇmayīśca
bhaktapākārtham asyā mahānasikasya ca darśanam
kāṣṭhamedhrakayośca saṃyuktayośca strīpuṃsayor ajaiḍakānāṃ devakulagṛhakānāṃ mṛdvidalakāṣṭhavinirmitānāṃ śukaparabhṛtamadanasārikālāvakakukkuṭatittiripañjarakāṇāṃ ca vicitrākṛtisaṃyuktānāṃ jalabhājanānāṃ ca yantrikāṇāṃ vīṇikānāṃ paṭolikānām alaktakamanaḥśilāharitālahiṅgulakaśyāmavarṇakādīnāṃ tathā candanakuṅkumayoḥ pūgaphalānāṃ pattrāṇāṃ kālayuktānāṃ ca śaktiviṣaye pracchannaṃ dānaṃ prakāśadravyāṇāṃ ca prakāśam
yathā ca sarvābhiprāyasaṃvardhakam enaṃ manyeta tathā prayatitavyam
vīkṣaṇe ca pracchannam arthayet
tathā kathāyojanam
pracchannadānasya tu kāraṇam ātmano gurujanād bhayaṃ khyāpayet
deyasya cānyena spṛhaṇīyatvam iti
vardhamānānurāgaṃ cākhyānake manaḥ kurvatīm anvarthābhiḥ kathābhiścittahāriṇībhiśca rañjayet
vismayeṣu prasahyamānām indrajālaiḥ prayogair vismāpayet
kalāsu kautukinīṃ tatkauśalena gītapriyāṃ śrutiharair gītaiḥ
āśvayujyām aṣṭamīcandrake kaumudyām utsaveṣu yātrāyāṃ grahaṇe gṛhācāre vā vicitrair āpīḍaiḥ karṇapattrabhaṅgaiḥ sikthakapradhānair vastrāṅgulīyakabhūṣaṇadānaiśca
no ced doṣakarāṇi manyeta
anyapuruṣaviśeṣābhijñatayā dhātreyikāsyāḥ puruṣapravṛttau cātuḥṣaṣṭikān yogān grāhayet
tadgrahaṇopadeśena ca prayojyāyāṃ ratikauśalam ātmanaḥ prakāśayet
udāraveṣaśca svayam anupahatadarśanaḥ syāt
bhāvaṃ ca kurvatīm iṅgitākāraiḥ sūcayet
yuvatayo hi saṃsṛṣṭam abhīkṣṇadarśanaṃ ca puruṣaṃ prathamaṃ kāmayante
kāmayamānā api tu nābhiyuñjata iti prāyovādaḥ
iti bālāyām upakramāḥ
tān iṅgitākārān vakṣyāmaḥ
saṃmukhaṃ taṃ tu na vīkṣate
vīkṣitā vrīḍāṃ darśayati
rucyam ātmano 'ṅgam apadeśena prakāśayati
pramattaṃ pracchannaṃ nāyakam atikrāntaṃ ca vīkṣate
pṛṣṭā ca kiṃcit sasmitam avyaktākṣaram anavasitārthaṃ ca mandaṃ mandam adhomukhī kathayati
tatsamīpe ciraṃ sthānam abhinandati
dūre sthitā paśyatu mām iti manyamānā parijanaṃ savadanavikāram ābhāṣate
taṃ deśaṃ na muñcati
yat kiṃcid dṛṣṭvā vihasitaṃ karoti
tatra kathām avasthānārtham anubadhnāti
bālasyāṅkagatasyāliṅganaṃ cumbanaṃ ca karoti
paricārikāyāstilakaṃ ca racayati
parijanānavaṣṭabhya tāstāśca līlā darśayati
tanmitreṣu viśvasiti
vacanaṃ caiṣāṃ bahu manyate karoti ca
tatparicārakaiḥ saha prītiṃ saṃkathāṃ dyūtam iti ca karoti
svakarmasu ca prabhaviṣṇur ivaitān niyuṅkte
teṣu ca nāyakasaṃkathām anyasya kathayatsvavahitā tāṃ śṛṇoti
dhātreyikayā coditā nāyakasyodavasitaṃ praviśati
tām antarā kṛtvā tena saha dyūtaṃ krīḍām ālāpaṃ cāyojayitum icchati
analaṃkṛtā darśanapathaṃ pariharati
karṇapattram aṅgulīyakaṃ srajaṃ vā tena yācitā sadhīram eva gātrād avatārya sakhyā haste dadāti
tena ca dattaṃ nityaṃ dhārayati
anyavarasaṃkathāsu viṣaṇṇā bhavati
tatpakṣakaiśca saha na saṃsṛjyata iti
bhavataścātra ślokau
dṛṣṭvaitān bhāvasaṃyuktān ākārān iṅgitāni ca
kanyāyāḥ saṃprayogārthaṃ tāṃstān yogān vicintayet
bālakrīḍanakair bālā kalābhir yauvane sthitā
vatsalā cāpi saṃgrāhyā viśvāsyajanasaṃgrahāt
darśiteṅgitākārāṃ kanyām upāyato 'bhiyuñjīta
dyūte krīḍanakeṣu ca vivadamānaḥ sākāram asyāḥ pāṇim avalambeta
yathoktaṃ ca spṛṣṭakādikam āliṅganavidhiṃ vidadhyāt
patracchedyakriyāyāṃ ca svābhiprāyāsūcakaṃ mithunam asyā darśayet
evam anyadviralaśo darśayet
jalakrīḍāyāṃ taddūrato 'psu nimagnaḥ samīpam asyā gatvā spṛṣṭvā caināṃ tatraivonmajjet
navapatrikādiṣu ca saviśeṣabhāvanivedanam
ātmaduḥkhasyānirvedena kathanam
svapnasya ca bhāvayuktasyānyāpadeśena
prekṣaṇake svajanasamāje vā samīpopaveśanam
tatrānyāpadiṣṭaṃ sparśanam
apāśrayārthaṃ ca caraṇena caraṇasya pīḍanam
tataḥ śanakair ekaikām aṅgulim abhispṛśet
pādāṅguṣṭhena ca nakhāgrāṇi ghaṭṭayet
tatra siddhaḥ padāt padam adhikam ākāṅkṣet
kṣāntyarthaṃ ca tad evābhyaset
pādaśauce pādāṅgulisaṃdaṃśena tadaṅgulipīḍanam
dravyasya samarpaṇe pratigrahe vā tadgato vikāraḥ
ācamanānte codakenāsekaḥ
vijane tamasi ca dvandvam āsīnaḥ kṣāntiṃ kurvīta
samānadeśaśayyāyāṃ ca
tatra yathārtham anudvejayato bhāvanivedanam
vivikte ca kiṃcid asti kathayitavyam ityuktvā nirvacanaṃ bhāvaṃ ca tatropalakṣayet
yathā pāradārike vakṣyāmaḥ
viditabhāvastu vyādhim apadiśyaināṃ vārtāgrahaṇārthaṃ svam udavasitam ānayet
āgatāyāśca śiraḥpīḍane niyogaḥ
pāṇim avalambya cāsyāḥ sākāraṃ nayanayor lalāṭe ca nidadhyāt
auṣadhāpadeśārthaṃ cāsyāḥ karma vinirdiśet
idaṃ tvayā kartavyam
na hyetad ṛte kanyayā anyena kāryam iti gacchantīṃ punar āgamanānubandham enāṃ visṛjet
asya ca yogasya trirātraṃ trisaṃdhyaṃ ca prayuktiḥ
abhīkṣṇadarśanārtham āgatāyāśca goṣṭhīṃ vardhayet
anyābhir api saha viśvāsanārtham adhikam adhikaṃ cābhiyuñjīta
na tu vācā nirvadet
dūragatabhāvo 'pi hi kanyāsu na nirvedena sidhyatīti ghoṭakamukhaḥ
yadā tu bahusiddhāṃ manyeta tadaivopakramet
pradoṣe niśi tamasi ca yoṣito mandasādhvasāḥ suratavyavasāyinyo rāgavatyaśca bhavanti
na ca puruṣaṃ pratyācakṣate
tasmāt tatkālaṃ prayojayitavyā iti prāyovādaḥ
ekapuruṣābhiyogānāṃ tvasaṃbhave gṛhītārthayā dhātreyikayā sakhyā vā tasyām antarbhūtayā tam artham anirvadantyā sahainām aṅkam ānāyayet
tato yathoktam abhiyuñjīta
svāṃ vā paricārikām ādāv eva sakhītvenāsyāḥ praṇidadhyāt
yajñe vivāhe yātrāyām utsave vyasane prekṣaṇakavyāpṛte jane tatra tatra ca dṛṣṭeṅgitākārāṃ parīkṣitabhāvām ekākinīm upakrameta
na hi dṛṣṭabhāvā yoṣito deśe kāle ca prayujyamānā vyāvartanta iti vātsyāyanaḥ
ityekapuruṣābhiyogāḥ
mandāpadeśā guṇavatyapi kanyā dhanahīnā kulīnāpi samānair ayācyāmānā mātāpitṛviyuktā vā jñātikulavartinī vā prāptayauvanā pāṇigrahaṇaṃ svayam abhīpseta
sā tu guṇavantaṃ śaktaṃ sudarśanaṃ bālaprītyābhiyojayet
yaṃ vā manyeta mātāpitror asamīkṣayā svayam apyayam indriyadaurbalyān mayi pravartiṣyata iti priyahitopacārair abhīkṣṇasaṃdarśanena ca tam āvarjayet
mātā caināṃ sakhībhir dhātreyikābhiśca saha tadabhimukhīṃ kuryāt
puṣpagandhatāmbūlahastāyā vijane vikāle ca tadupasthānam
kalākauśalaprakāśane vā saṃvāhane śirasaḥ pīḍane caucityadarśanam
prayojyasya sātmyayuktāḥ kathāyogāḥ bālāyām upakrameṣu yathoktam ācaret
na caivāntarāpi puruṣaṃ svayam abhiyuñjīta
svayam abhiyoginī hi yuvatiḥ saubhāgyaṃ jahātītyācāryāḥ
tatprayuktānāṃ tvabhiyogānām ānulomyena grahaṇam
pariṣvaktā ca na vikṛtiṃ bhajet
ślakṣṇam ākāram ajānatīva pratigṛhṇīyāt
vadanagrahaṇe balāt kāraḥ
ratibhāvanām abhyarthyamānāyāḥ kṛcchrād guhyasaṃsparśanam
abhyarthitāpi nātivivṛtā svayaṃ syāt
anyatrāniścayakālāt
yadā tu manyetānurakto mayi na vyāvartiṣyata iti tadaivainam abhiyuñjānaṃ bālabhāvamokṣāya tvarayet
vimuktakanyābhāvā ca viśvāsyeṣu prakāśayet
iti prayojyasyopāvartanam
kanyābhiyujyamānā tu yaṃ manyetāśrayaṃ sukham
anukūlaṃ ca vaśyaṃ ca tasya kuryāt parigraham
anapekṣya guṇān yatra rūpamaucityam eva ca
kurvīta dhanalobhena patiṃ sāpatnakeṣvapi
tatra yuktaguṇaṃ vaśyaṃ śaktaṃ balavadarthinam
upāyair abhiyuñjānaṃ kanyā na pratilobhayet
varaṃ vaśyo daridro 'pi nirguṇo 'pyātmadhāraṇaḥ
guṇair yukto 'pi na tv evaṃ bahusādhāraṇaḥ patiḥ
prāyeṇa dhanināṃ dārā bahavo niravagrahāḥ
bāhye satyupabhoge api nirvisrambhā bahiḥsukhāḥ
nīco yastvabhiyuñjīta puruṣaḥ palito 'pi vā
videśagatiśīlaśca na sa saṃyogam arhati
yadṛcchayābhiyukto yo dambhadyūtādhiko 'pi vā
sapatnīkaśca sāpatyo na sa saṃyogam arhati
guṇasāmye abhiyoktṝṇām eko varayitā varaḥ
tatrābhiyoktari śraiṣṭhyam anurāgātmako hi saḥ
prācuryeṇa kanyāyā viviktadarśanasyālābhe dhātreyikāṃ priyahitābhyām upagṛhyopasarpet
sā cainām aviditā nāma nāyakasya bhūtvā tadguṇair anurañjayet
tasyāśca rucyān nāyakaguṇān bhūyiṣṭham upavarṇayet
anyeṣāṃ varapitṝṇāṃ doṣān abhiprāyaviruddhān pratipādayet
mātāpitrośca guṇān abhijñatāṃ lubdhatāṃ ca capalatāṃ ca bāndhavānām
yāścānyā api samānajātīyāḥ kanyāḥ śakuntalādyāḥ svabuddhyā bhartāraṃ prāpya samprayuktā modante sma tāścāsyā nidarśayet
mahākuleṣu sāpatnakair bādhyamānā vidviṣṭā duḥkhitāḥ parityaktāśca dṛśyante
āyatiṃ cāsya varṇayet
sukham anupahatam ekacāritāyāṃ nāyikānurāgaṃ ca varṇayet
samanorathāyāś cāsyā apāyaṃ sādhvasaṃ vrīḍāṃ ca hetubhir avacchindyāt
dūtīkalpaṃ ca sakalam ācaret
tvām ajānatīm iva nāyako balād grahīṣyatīti tathā suparigṛhītaṃ syād iti yojayet
pratipannām abhipretāvakāśavartinīṃ nāyakaḥ śrotriyāgārād agnim ānāyya kuśān āstīrya yathāsmṛti hutvā ca triḥ parikramet
tato mātari pitari ca prakāśayet
agnisākṣikā hi vivāhā na nivartanta ityācāryasamayaḥ
dūṣayitvā caināṃ śanaiḥ svajane prakāśayet
tadbāndhavāśca yathā kulasyādhaṃ pariharanto daṇḍabhayācca tasmā evaināṃ dadyustathā yojayet
anantaraṃ ca prītyupagraheṇa rāgeṇa tadbāndhavān prīṇayed iti
gāndharveṇa vivāhena vā ceṣṭeta
apratipadyamānāyām antaścāriṇīm anyāṃ kulapramadāṃ pūrvasaṃsṛṣṭāṃ prīyamāṇāṃ copagṛhya tayā saha viṣahyam avakāśam enām anyakāryāpadeśenānāyayet
tataḥ śrotriyāgārād agnim iti samānaṃ pūrveṇa
āsanne ca vivāhe mātaram asyāstad abhimatadoṣair anuśayaṃ grāhayet
tatastadanumatena prātiveśyābhavane niśi nāyakam ānāyya śrotriyāgārād agnim iti samānaṃ pūrveṇa
bhrātaram asyā vā samānavayasaṃ veśyāsu parastrīṣu vā prasaktam asukareṇa sāhāyadānena priyopagrahaiśca sudīrghakālam anurañjayet
ante ca svābhiprāyaṃ grāhayet
prāyeṇa hi yuvānaḥ samānaśīlavyasanavayasāṃ vayasyānām arthe jīvitam api tyajanti
tatastenaivānyakāryāt tām ānāyayet
viṣahyaṃ sāvakāśam iti samānaṃ pūrveṇa
aṣṭamīcandrikādiṣu ca dhātreyikā madanīyam enāṃ pāyayitvā kiṃcid ātmanaḥ kāryam uddiśya nāyakasya viṣahyaṃ deśam ānayet
tatraināṃ madāt saṃjñām apratipadyamānāṃ dūṣayitveti samānaṃ pūrveṇa
suptāṃ caikacāriṇīṃ dhātreyikāṃ vārayitvā saṃjñām apratipadyamānāṃ dūṣayitveti samānaṃ pūrveṇa
grāmāntaram udyānaṃ vā gacchantīṃ viditvā susaṃbhṛtasahāyo nāyakastadā rakṣiṇo vitrāsya hatvā vā kanyām apaharet
iti vivāhayogāḥ
pūrvaḥ pūrvaḥ pradhānaṃ syād vivāho dharmataḥ sthiteḥ
pūrvābhāve tataḥ kāryo yo ya uttara uttaraḥ
vyūḍhānāṃ hi vivāhānām anurāgaḥ phalaṃ yataḥ
madhyamo 'pi hi sadyogo gāndharvastena pūjitaḥ
sukhatvād abahukleśād api cāvaraṇād iha
anurāgātmakatvācca gāndharvaḥ pravaro mataḥ
bhāryā ekacāriṇī gūḍha viśrambhā deva vat patim ānukūlyena varteta
tad matena kuṭumba cintām ātmani saṃniveśayet
veśma ca śuci susaṃmṛṣṭasthānaṃ viracitavividhakusumaṃ ślakṣṇabhūmitalaṃ hṛdyadarśanaṃ triṣavaṇācaritabalikarma pūjitadevāyatanaṃ kuryāt
na hyato 'nyad gṛhasthānāṃ cittagrāhakam astīti gonardīyaḥ
guruṣu bhṛtyavargeṣu nāyakabhaginīṣu tatpatiṣu ca yathārhaṃ pratipattiḥ
paripūteṣu ca haritaśākavaprān ikṣustambāñ jīrakasarṣapājamodaśatapuṣpātamālagulmāṃśca kārayet
kubjakāmalakamallikājātīkuraṇṭakanavamālikātagaranandyāvartajapāgulmān anyāṃśca bahupuṣpān bālakośīrakapātālikāṃśca vṛkṣavāṭikāyāṃ ca sthaṇḍilāni manojñāni kārayet
madhye kūpam vāpīm dīrghikām _ khānayet
bhikṣukī śramaṇā kṣapaṇā kulaṭā kuhakā īkṣaṇika mūlakārikābhiḥ na saṃsṛjyeta
bhojane ca rucitam idam asmai dveṣyam idaṃ pathyam idam apathyam idam iti ca vindyāt
svaraṃ bahir upaśrutya bhavanam āgacchataḥ kiṃ kṛtyam iti bruvatī sajjā bhavanamadhye tiṣṭhet
paricārikām apanudya svayaṃ pādau prakṣālayet
nāyakasya ca na vimuktabhūṣaṇaṃ vijane saṃdarśane tiṣṭhet
ativyayam asadvyayaṃ vā kurvāṇaṃ rahasi bodhayet
āvāhe vivāhe yajñe gamanaṃ sakhībhiḥ saha goṣṭhīṃ devatābhigamanam ityanujñātā kuryāt
sarvakrīḍāsu ca tadānulomyena pravṛttiḥ
paścāt saṃveśanaṃ pūrvam utthānam anavabodhanaṃ ca suptasya
mahānasaṃ ca suguptaṃ syād darśanīyaṃ ca
nāyakāpacāreṣu kiṃcit kaluṣitā nātyarthaṃ nirvadet
sādhikṣepavacanaṃ tv enaṃ mitrajanamadhyastham ekākinaṃ vāpyupālabheta
na ca mūlakārikā syāt
na hyato 'nyad apratyayakāraṇam astīti gonardīyaḥ
durvyāhṛtaṃ durnirīkṣitam anyato mantraṇaṃ dvāradeśāvasthānaṃ nirīkṣaṇaṃ vā niṣkuṭeṣu mantraṇaṃ vivikteṣu ciram avasthānam iti varjayet
svedadantapaṅkadurgandhāṃśca budhyeteti virāgakāraṇam
bahubhūṣaṇaṃ vividhakusumānulepanaṃ vividhāṅgarāgasamujjvalaṃ vāsa ityābhigāmiko veṣaḥ
pratanuślakṣṇālpadukūlatā parimitam ābharaṇaṃ sugandhitā nātyulbaṇam anulepanam
tathā śuklānyanyāni puṣpāṇīti vaihāriko veṣaḥ
nāyakasya vratam upavāsaṃ ca svayam api karaṇenānuvarteta
vāritāyāṃ ca nāham atra nirbandhanīyeti tadvacaso nivartanam
mṛdvidalakāṣṭhacarmalohabhāṇḍānāṃ ca kāle samarghagrahaṇam
tathā lavaṇasnehayośca gandhadravyakaṭukabhāṇḍauṣadhānāṃ ca durlabhānāṃ bhavaneṣu pracchannaṃ nidhānam
mūlakālukapālaṅkīdamanakāmrātakairvārukatrapusavārtākakūṣmāṇḍālābusūraṇaśukanāsāsvayaṃguptātilaparṇikāgnimanthalaśunapalāṇḍuprabhṛtīnāṃ sarvauṣadhīnāṃ ca bījagrahaṇaṃ kāle vāpaśca
svasya ca sārasya parebhyo nākhyānaṃ bhartṛmantritasya ca
samānāśca striyaḥ kauśalenojjvalatayā pākena mānena tathopacārair atiśayīta
sāṃvatsarikamāyaṃ saṃkhyāya tadanurūpaṃ vyayaṃ kuryāt
bhojanāvaśiṣṭād gorasād ghṛtakaraṇam tathā tailaguḍayoḥ
karpāsasya ca sūtrakartanam sūtrasya vānam
śikyarajjupāśavalkalasaṃgrahaṇam
kuṭṭanakaṇḍanāvekṣaṇam
ācāmamaṇḍatuṣakaṇakuṭyaṅgārāṇām upayojanam
bhṛtyavetanabharaṇajñānam
kṛṣipaśupālanacintāvāhanavidhānayogāḥ
meṣakukkuṭalāvakaśukaśārikāparabhṛtamayūravānaramṛgāṇām avekṣaṇam
daivasikāyavyayapiṇḍīkaraṇam iti ca vidyāt
tajjaghanyānāṃ ca jīrṇavāsasāṃ saṃcayastair vividharāgaiḥ śuddhair vā kṛtakarmaṇāṃ paricārakāṇām anugraho mānārtheṣu ca dānam anyatra vopayogaḥ
surākumbhīnām āsavakumbhīnāṃ ca sthāpanaṃ tadupayogaḥ krayavikrayāv āyavyayāvekṣaṇam
nāyakamitrāṇāṃ ca sraganulepanatāmbūladānaiḥ pūjanaṃ nyāyataḥ
śvaśrūśvaśuraparicaryā tatpāratantryam anuttaravāditā parimitāpracaṇḍālāpakaraṇam anuccair hāsaḥ
bhogeṣv anutsekaḥ
parijane dākṣiṇyam
nāyakasyānivedya na kasmaicid dānam
svakarmasu bhṛtyajananiyamanam utsaveṣu cāsya pūjanam ityekacāriṇīvṛttam
pravāse maṅgalamātrābharaṇā devatopavāsaparā vārtāyāṃ sthitā gṛhān avekṣeta
śayyā ca gurujanamūle
tadabhimatā kāryaniṣpattiḥ
nāyakābhimatānāṃ cārthānām arjane pratisaṃskāre ca yatnaḥ
nityanaimittikeṣu karmasūcito vyayaḥ
tadārabdhānāṃ ca karmaṇāṃ samāpane matiḥ
jñātikulasyānabhigamanam anyatra vyasanotsavābhyām
tatrāpi nāyakaparijanādhiṣṭhitāyā nātikālam avasthānam aparivartitapravāsaveṣatā ca
gurujanānujñātānāṃ karaṇam upavāsānām
paricārakaiḥ śucibhir ājñādhiṣṭhitair anumatena krayavikrayakarmaṇā sārasyāpūraṇaṃ tanūkaraṇaṃ ca śaktyā vyayānām
āgate ca prakṛtisthāyā eva prathamato darśanaṃ daivatapūjanam upahārāṇāṃ cāharaṇam iti pravāsacaryā
sadvṛttam anuvarteta nāyakasya hitaiṣiṇī
kulayoṣā punarbhūr vā veśyā vāpyekacāriṇī
dharmam arthaṃ tathā kāmaṃ labhante sthānam eva ca
niḥsapatnaṃ ca bhartāraṃ nāryaḥ sadvṛttam āśritāḥ
jāḍyadauḥśīlyadaurbhāgyebhyaḥ prajānutpatter ābhīkṣṇyena dārikotpatter nāyakacāpalād vā sapatnyadhivedanam
tadādita eva bhaktiśīlavaidagdhyakhyāpanena parijihīrṣet
prajānutpattau ca svayam eva sāpatnake codayet
adhividyamānā ca yāvacchaktiyogād ātmano 'dhikatvena sthitiṃ kārayet
āgatāṃ caināṃ bhaginīvad īkṣeta
nāyakaviditaṃ ca prādoṣikaṃ vidhim atīva yatnād asyāḥ kārayet saubhāgyajaṃ vaikṛtam utsekaṃ vāsyā nādriyeta
bhartari pramādyantīm upekṣeta
yatra manyetārtham iyaṃ svayam api pratipatsyata iti tatrainām ādarata evānuśiṣyāt
nāyakasaṃśrave ca rahasi viśeṣān adhikān darśayet
tadapatyeṣvaviśeṣaḥ
parijanavarge adhikānukampā
mitravarge prītiḥ
ātmajñātiṣu nātyādaraḥ
tajjñātiṣu cātisaṃbhramaḥ
bahvībhis tvadhivinnā avyavahitayā saṃsṛjyeta
yāṃ tu nāyako 'dhikāṃ cikīrṣet tāṃ bhūtapūrvasubhagayā protsāhya kalahayet
tataścānukampeta
tābhir ekatvenādhikāṃ cikīrṣitāṃ svayam avivadamānā durjanīkuryāt
nāyakena tu kalahitām enāṃ pakṣapātāvalambanopabṛṃhitām āśvāsayet
kalahaṃ ca vardhayet
mandaṃ vā kalaham upalabhya svayam eva saṃdhukṣayet
yadi nāyako 'syām adyāpi sānunaya iti manyeta tadā svayam eva saṃdhau prayateteti jyeṣṭhāvṛttam
kaniṣṭhā tu mātṛvat sapatnīṃ paśyet
jñātidāyam api tasyā aviditaṃ nopayuñjīta
ātmavṛttān tāṃstadadhiṣṭhitān kuryāt
anujñātā patim adhiśayīta
na vā tasyā vacanam anyasyāḥ kathayet
tadapatyāni svebhyo 'dhikāni paśyet
rahasi patim adhikam upacaret
ātmanaśca sapatnīvikārajaṃ duḥkhaṃ nācakṣīta
patyuśca saviśeṣakaṃ gūḍhaṃ mānaṃ lipset
anena khalu pathyadānena jīvāmīti brūyāt
tat tu ślāghayā rāgeṇa vā bahir nācakṣīta
bhinnarahasyā hi bhartur avajñāṃ labhate
jyeṣṭhābhayācca nigūḍhasaṃmānārthinī syād iti gonardīyaḥ
durbhagām anapatyāṃ ca jyeṣṭhām anukampeta nāyakena cānukampayet
prasahya tv enām ekacāriṇīvṛttam anutiṣṭhed iti kaniṣṭhāvṛttam
vidhavā tvindriyadaurbalyād āturā bhoginaṃ guṇasampannaṃ ca yā punar vindet sā punarbhūḥ
yatastu svecchayā punar api niṣkramaṇaṃ nirguṇo 'yam iti tadā anyaṃ kāṅkṣed iti bābhravīyāḥ
saukhyārthinī sā kilānyaṃ punar vindeta
guṇeṣu sopabhogeṣu sukhasākalyaṃ tasmāt tato viśeṣa iti gonardīyaḥ
ātmanaścittānukūlyād iti vātsyāyanaḥ
sā bāndhavair nāyakād āpānakodyānaśraddhādānamitrapūjanādi vyayasahiṣṇu karma lipseta
ātmanaḥ sāreṇa vālaṃkāraṃ tadīyam ātmīyaṃ vā bibhṛyāt
prītidāyeṣv aniyamaḥ
svecchayā ca gṛhān nirgacchantī prītidāyād anyan nāyakadattaṃ jīyeta
niṣkāsyamānā tu na kiṃcid dadyāt
sā prabhaviṣṇur iva tasya bhavanam āpnuyāt
kulajāsu tu prītyā varteta
dākṣiṇyena parijane sarvatra saparihāsā mitreṣu pratipattiḥ
kalāsu kauśalam adhikasya ca jñānam
kalahasthāneṣu ca nāyakaṃ svayam upālabheta
rahasi ca kalayā catuḥṣaṣṭyānuvarteta
sapatnīnāṃ ca svayam upakuryāt
tāsām apatyeṣvābharaṇadānam
teṣu svāmivad upacāraḥ
maṇḍanakāni veṣān ādareṇa kurvīta
parijane mitravarge cādhikaṃ viśrāṇanam
samājāpānakodyānayātrāvihāraśīlatā ceti punarbhūvṛttam
durbhagā tu sāpatnakapīḍitā yā tāsām adhikam iva patyāvupacaret tām āśrayet
prakāśyāni ca kalāvijñānāni darśayet
daurbhāgyād rahasyānām abhāvaḥ
nāyakāpatyānāṃ dhātreyikāni kuryāt
tanmitrāṇi copagṛhya tair bhaktim ātmanaḥ prakāśayet
dharmakṛtyeṣu ca puraścāriṇī syād vratopavāsayośca
parijane dākṣiṇyam
na cādhikam ātmānaṃ paśyet
śayane tatsātmyenātmano 'nurāgapratyānayanam
na copālabheta vāmatāṃ ca na darśayet
yayā ca kalahitaḥ syāt kāmaṃ tām āvartayet
yāṃ ca pracchannāṃ kāmayet tām anena saha saṃgamayed gopayecca
yathā ca pativratātvam aśāṭhyaṃ nāyako manyeta tathā pratividadhyād iti durbhagāvṛttam
antaḥpurāṇāṃ ca vṛttam eteṣv eva prakaraṇeṣu lakṣayet
mālyānulepanavāsāṃsi cāsāṃ kañcukīyā mahattarikā vā rājño nivedayeyur devībhiḥ prahitam iti
tadādāya rājā nirmālyam āsāṃ pratiprābhṛtakaṃ dadyāt
alaṃkṛtaśca svalaṃkṛtāni cāparāhṇe sarvāṇyantaḥpurāṇyaikadhyena paśyet
tāsāṃ yathākālaṃ yathārhaṃ ca sthānamānānuvṛttiḥ saparihāsāśca kathāḥ kuryāt
tadanantaraṃ punarbhuvastathaiva paśyet
tato veśyā ābhyantarikā nāṭakīyāśca
tāsāṃ yathoktakakṣāṇi sthānāni
vāsakapālyastu yasyā vāsako yasyāścātīto yasyāśca ṛtustatparicārikānugatā divā śayyotthitasya rājñastābhyāṃ prahitam aṅgulīyakāṅkam anulepanam ṛtuṃ vāsakaṃ ca nivedayeyuḥ
tatra rājā yad gṛhṇīyāt tasyā vāsakam ājñāpayet
utsaveṣu ca sarvāsām anurūpeṇa pūjāpānakaṃ ca
saṃgītadarśaneṣu ca
antaḥpuracāriṇīnāṃ bahir aniṣkramo bāhyānāṃ cāpraveśaḥ
anyatra viditaśaucābhyaḥ
aparikliṣṭaśca karmayoga ityāntaḥpurikam
bhavanti cātra ślokāḥ
puruṣastu bahūn dārān samāhṛtya samo bhavet
na cāvajñāṃ cared āsu vyalīkān na saheta ca
ekasyāṃ yā ratikrīḍā vaikṛtaṃ vā śarīrajam
visrambhād vāpyupālambhastam anyāsu na kīrtayet
na dadyāt prasaraṃ strīṇāṃ sapatnyāḥ kāraṇe kvacit
tathopālabhamānāṃ ca doṣaistām eva yojayet
anyāṃ rahasi visrambhair anyāṃ pratyakṣapūjanaiḥ
bahumānaistathā cānyām ityevaṃ rañjayet striyaḥ
udyānagamanair bhogair dānaistajjñātipūjanaiḥ
rahasyaiḥ prītiyogaiścetyekaikām anurañjayet
yuvatiśca jitakrodhā yathāśāstrapravartinī
karoti vaśyaṃ bhartāraṃ sapatnīścādhitiṣṭhati
strīpuruṣaśīlavasthāpanaṃ vyāvartanakāraṇāṇi strīṣu siddhāḥ puruṣā ayatnasādhyā yoṣitaḥ vyākhyātakāraṇāḥ paraparigrahopagamāḥ
teṣu sādhyatvam anatyayaṃ gamyatvam āyatiṃ vṛttiṃ cādita eva parīkṣeta
yadā tu sthānāt sthānāntaraṃ kāmaṃ pratipadyamānaṃ paśyet tadātmaśarīropaghātatrāṇārthaṃ paraparigrahān abhyupagacchet
daśa tu kāmasya sthānāni
cakṣuḥprītir manaḥsaṅgaḥ saṃkalpotpattir nidrācchedastanutā viṣayebhyo vyāvṛttir lajjāpraṇāśa unmādo mūrchā maraṇam iti teṣāṃ liṅgāni
tatrākṛtito lakṣaṇataśca yuvatyāḥ śīlaṃ satyaṃ śaucaṃ sādhyatāṃ caṇḍavegatāṃ ca lakṣayed ityācāryāḥ
vyabhicārād ākṛtilakṣaṇayogānām iṅgitākārābhyām eva pravṛttir boddhavyā yoṣita iti vātsyāyanaḥ
yaṃ kaṃcid ujjvalaṃ puruṣaṃ dṛṣṭvā strī kāmayate
tathā puruṣo 'pi yoṣitam
apekṣayā tu na pravartata iti goṇikāputraḥ
tatra striyaṃ prati viśeṣaḥ
na strī dharmam adharmaṃ cāpekṣate kāmayata eva
kāryāpekṣayā tu nābhiyuṅkte
svabhāvācca puruṣeṇābhiyujyamānā cikīrṣantyapi vyāvartate
punaḥ punar abhiyuktā sidhyati
puruṣastu dharmasthitim āryasamayaṃ cāpekṣya kāmayamāno 'pi vyāvartate
tathābuddhiścābhiyujyamāno 'pi na sidhyati
niṣkāraṇam abhiyuṅkte
abhiyujyāpi punar nābhiyuṅkte
siddhāyāṃ ca mādhyasthyaṃ gacchati
sulabhām avamanyate
durlabhām ākāṅkṣata iti prāyovādaḥ
tatra vyāvartanakāraṇāni
patyāvanurāgaḥ
apatyāpekṣā
atikrāntavayastvam
duḥkhābhibhavaḥ
virahan upalambhaḥ
avajñayopamantrayata iti krodhaḥ
apratarkya iti saṃkalpavarjanam
gamiṣyatītyanāyatir anyatra prasaktamatir iti ca
asaṃvṛtākāra ityudvegaḥ
mitreṣu nisṛṣṭabhāva iti teṣvapekṣā
śuṣkābhiyogītyāśaṅkā
tejasvīti sādhvasam
caṇḍavegaḥ samaratho veti bhayaṃ mṛgyāḥ
nāgarakaḥ kalāsu vicakṣaṇa iti vrīḍā
sakhitvenopacarita iti ca
adeśakālajña ityasūyā
paribhavasthānam ity abahumānaḥ
ākārito 'pi nāvabudhyata ityavajñā
śaśo mandavega iti ca hastinyāḥ
matto 'sya mā bhūd aniṣṭam ityanukampā
ātmani doṣadarśanān nirvedaḥ
viditā satī svajanabahiṣkṛtā bhaviṣyāmīti bhayam
palita ityanādaraḥ
patyā prayuktaḥ parīkṣata iti vimarśaḥ
dharmāpekṣā ceti
teṣu yadātmani lakṣayet tadādita eva paricchindyāt
āryatvayuktāni rāgavardhanāt
aśaktijānyupāyapradarśanāt
bahumānakṛtānyatiparicayāt
paribhavakṛtānyatiśauṇḍīryād vaicakṣaṇyācca
tatparibhavajāni praṇatyā
bhayayuktānyāśvāsanād iti
puruṣāstvamī prāyeṇa siddhāḥ
kāmasūtrajñaḥ
kathākhyānakuśalo bālyāt prabhṛti saṃsṛṣṭaḥ pravṛddhayauvanaḥ krīḍanakarmādināgataviśvāsaḥ preṣaṇasya kartocitasaṃbhāṣaṇaḥ priyasya kartānyasya bhūtapūrvo dūto marmajña uttamayā prārthitaḥ sakhyā pracchannaṃ saṃsṛṣṭaḥ subhagābhikhyātaḥ saha saṃvṛddhaḥ prātiveśyaḥ kāmaśīlastathābhūtaś ca paricāriko dhātreyikāparigraho navavarakaḥ prekṣodyānatyāgaśīlo vṛṣa iti siddhapratāpaḥ sāhasikaḥ śūro vidyārūpaguṇopabhogaiḥ patyur atiśayitā mahārhaveṣopacāraśceti
yathātmanaḥ siddhatāṃ paśyed evaṃ yoṣito 'pi
ayatnasādhyā yoṣitastv imāḥ
abhiyogamātrasādhyāḥ
dvāradeśāvasthāyinī
prāsādād rājamārgāvalokinī
taruṇaprātiveśyagṛhe goṣṭhīyojinī
satataprekṣiṇī
prekṣitā pārśvavilokinī
niṣkāraṇaṃ sapatnyādhivinnā
bhartṛdveṣiṇī vidviṣṭā ca
parihārahīnā
nirapatyā
jñātikulanityā
vipannāpatyā
goṣṭhīyojinī
prītiyojinī
kuśīlavabhāryā
mṛtapatikā bālā
daridrā bahūpabhogā
jyeṣṭhabhāryā bahudevarakā
bahumāninī nyūnabhartṛkā
kauśalābhimāninī bhartur maurkhyeṇodvignā
aviśeṣatayā lobhena
kanyākāle yatnena varitā kathaṃcid alabdhābhiyuktā ca sā tadānīṃ samānabuddhiśīlamedhāpratipattisātmyā
prakṛtyā pakṣapātinī
anaparādhe vimānitā
tulyarūpābhiścādhaḥ kṛtā
proṣitapatiketi
īrṣyālupūticokṣaklībadīrghasūtrakāpuruṣakubjavāmanavirūpamaṇikāragrāmyadurgandhirogivṛddhabhāryāśceti
ślokāvatra bhavataḥ
icchā svabhāvato jātā kriyayā paribṛṃhitā
buddhyā saṃśodhitodvegā sthirā syād anapāyinī
siddhatām ātmano jñātvā liṅgānyunnīya yoṣitām
vyāvṛttikāraṇocchedī naro yoṣitsu sidhyati
yathā kanyā svayam abhiyogasādhyā na tathā dūtyā
parastriyastu sūkṣmabhāvā dūtīsādhyā na tathātmanetyācāryāḥ
sarvatra śaktiviṣaye svayaṃ sādhanam upapannatarakaṃ durupapādatvāt tasya dūtīprayoga iti vātsyāyanaḥ
prathamasāhasā aniyantraṇasaṃbhāṣāśca svayaṃ pratāryāḥ
tadviparītāśca dūtyeti prāyovādaḥ
svayam abhiyokṣyamāṇastv ādāv eva paricayaṃ kuryāt
tasyāḥ svābhāvikaṃ darśanaṃ prāyatnikaṃ ca
svābhāvikam ātmano bhavanasaṃnikarṣe prāyatnikaṃ mitrajñātimahāmātravaidyabhavanasaṃnikarṣe vivāhayajñotsavavyasanodyānagamanādiṣu
darśane cāsyāḥ satataṃ sākāraṃ prekṣaṇaṃ keśasaṃyamanaṃ nakhāchuraṇam ābharaṇaprahlādanam adharaoṣṭhavimardanaṃ tāstāśca līlā vayasyaiḥ saha prekṣamāṇāyās tatsambaddhāḥ parāpadeśinyaśca kathāstyāgopabhogaprakāśanaṃ sakhyur utsaṅganiṣaṇṇasya sāṅgabhaṅgaṃ jṛmbhaṇam ekabhrūkṣepaṇaṃ mandavākyatā tadvākyaśravaṇaṃ tām uddiśya bālenānyajanena vā sahānyopadiṣṭā dvyarthā kathā tasyāṃ svayaṃ manorathāvedanam anyāpadeśena tām evoddiśya bālacumbanam āliṅganaṃ ca jihvayā cāsya tāmbūladānaṃ pradeśinyā hanudeśaghaṭṭanaṃ tat tad yathāyogaṃ yathāvakāśaṃ ca prayoktavyam
tasyāścāṅkagatasya bālasya lālanaṃ bālakrīḍanakānāṃ cāsya dānaṃ grahaṇaṃ tena saṃnikṛṣṭatvāt kathāyojanaṃ tatsaṃbhāṣaṇakṣameṇa janena ca prītim āsādya kāryaṃ tadanubandhaṃ ca gamanāgamanasya yojanaṃ saṃśraye cāsyāstām apaśyato nāma kāmasūtrasaṃkathā
prasṛte tu paricaye tasyā haste nyāsaṃ nikṣepaṃ ca nidadhyāt
tatpratidinaṃ pratikṣaṇaṃ caikadeśato gṛhṇīyāt
saugandhikaṃ pūgaphalāni ca
tām ātmano dāraiḥ saha visrambhagoṣṭhyāṃ viviktāsane ca yojayet nityadarśanārthaṃ viśvāsanārthaṃ ca
suvarṇakāramaṇikāravaikaṭikanīlīkusumbharañjakādiṣu ca kāmārthinyāṃ sahātmano vaśyaiścaiṣāṃ tatsaṃpādane svayaṃ prayateta
tadanuṣṭhānaniratasya lokavidito dīrghakālaṃ saṃdarśanayogaḥ
tasmiṃścānyeṣām api karmaṇām anusaṃdhānam
yena karmaṇā dravyeṇa kauśalena cārthinī syāt tasya prayogam utpattim āgamam upāyaṃ vijñānaṃ cātmāyattaṃ darśayet
pūrvapravṛtteṣu lokacariteṣu dravyaguṇaparīkṣāsu ca tayā tatparijanena ca saha vivādaḥ
tatra nirdiṣṭāni paṇitāni teṣv enāṃ prāśnikatvena yojayet
tayā tu vivadamāno 'tyantādbhutam iti brūyād iti paricayakāraṇāni
kṛtaparicayāṃ darśiteṅgitākārāṃ kanyām ivopāyato 'bhiyuñjīteti
prāyeṇa tatra sūkṣmā abhiyogāḥ
kanyānām asaṃprayuktatvāt
itarāsu tān eva sphuṭam upadadhyāt
samprayuktatvāt
saṃdarśitākārāyāṃ nirbhinnasadbhāvāyāṃ samupabhogavyatikare tadīyānyupayuñjīta
tatra mahārhagandham uttarīyaṃ kusumaṃ ca ātmīyaṃ syād aṅgulīyakaṃ ca
taddhastād gṛhītatāmbūlayā goṣṭhīgamanodyatasya keśahastapuṣpayācanam
tatra mahārhagandhaṃ spṛhaṇīyaṃ svanakhadaśanapadacihnitaṃ sākāraṃ dadyāt
adhikair adhikaiścābhiyogaiḥ sādhvasavicchedanam
krameṇa ca viviktadeśe gamanam āliṅganaṃ cumbanaṃ tāmbūlasya grāhaṇaṃ dānānte dravyāṇāṃ parivartanaṃ guhyadeśābhimarśanaṃ cetyabhiyogāḥ
yatra caikābhiyuktā na tatrāparām abhiyuñjīta
tatra yā vṛddhānubhūtaviṣayā priyopagrahaiśca tām upagṛhṇīyāt
ślokāvatra bhavataḥ
anyatra dṛṣṭasaṃcārastadbhartā yatra nāyakaḥ
na tatra yoṣitaṃ kāṃcit suprāpām api laṅghayet
śaṅkitāṃ rakṣitāṃ bhītāṃ saśvaśrūkāṃ ca yoṣitam
na tarkayeta medhāvī jānan pratyayam ātmanaḥ
abhiyuñjāno yoṣitaḥ pravṛttiṃ parīkṣeta
tayā bhāvaḥ parīkṣito bhavati
abhiyogāṃśca pratigṛhṇīyāt
mantram avṛṇvānāṃ dūtyaināṃ sādhayet
apratigṛhyābhiyogaṃ punar api saṃsṛjyamānāṃ dvidhā bhūtamānasāṃ vidyāt
tāṃ krameṇa sādhayet
apratigṛhyābhiyogaṃ saviśeṣam alaṃkṛtā ca punar dṛśyeta tathaiva tam abhigacchecca vivikte balād grahaṇīyāṃ vidyāt
bahūn api viṣahate abhiyogān na ca cireṇāpi prayacchatyātmānaṃ sā śuṣkapratigrāhiṇī paricayavighaṭanasādhyā
manuṣyajāteścittānityatvāt
abhiyuktāpi pariharati
na ca saṃsṛjyate
na ca pratyācaṣṭe
tasminn ātmani ca gauravābhimānāt
sātiparicayāt kṛcchrasādhyā
marmajñayā dūtyā tāṃ sādhayet
sā ced abhiyujyamānā pāruṣyeṇa pratyādiśatyupekṣyā
paruṣayitvāpi tu prītiyojinīṃ sādhayet
kāraṇāt saṃsparśanaṃ sahate nāvabudhyate nāma dvidhābhūtamānasā sātatyena kṣāntyā vā sādhyā
samīpe śayānāyāḥ supto nāma karam upari vinyaset
sāpi suptevopekṣate
jāgratī tvapanuded bhūyo 'bhiyogākāṅkṣiṇī
etena pādasyopari pādanyāso vyākhyātaḥ
tasmin prasṛte bhūyaḥ suptasaṃśleṣaṇam upakramet
tadasahamānām utthitāṃ dvitīye ahani prakṛtivartinīm abhiyogārthinīṃ vidyāt
adṛśyamānāṃ tu dūtīsādhyām
ciram adṛṣṭāpi prakṛtisthaiva saṃsṛjyate kṛtalakṣaṇāṃ tāṃ darśitākārām upakramet
anabhiyuktāpyākārayati
vivikte cātmānaṃ darśayati
savepathugadgadaṃ vadati
svinnakaracaraṇāṅguliḥ svinnamukhī ca bhavati
śiraḥpīḍane saṃvāhane corvor ātmānaṃ nāyake niyojayati
āturā saṃvāhikā caikena hastena saṃvāhayantī dvitīyena bāhunā sparśam āvedayati śleṣayati ca
vismitabhāvā
nidrāndhā vā parispṛśyorubhyāṃ bāhubhyām api tiṣṭhati
alikaikadeśam ūrvor upari pātayati
ūrūmūlasaṃvāhane niyuktā na pratilomayati
tatraiva hastam ekam avicalaṃ nyasyati
aṅgasaṃdaṃśena ca pīḍitaṃ cirād apanayati
pratigṛhyaivaṃ nāyakābhiyogān punar dvitīye ahani saṃvāhanāyopagacchati
nātyarthaṃ saṃsṛjyate
na ca pariharati
vivikte bhāvaṃ darśayati niṣkāraṇaṃ cāgūḍham anyatra pracchannapradeśāt
saṃnikṛṣṭaparicārakopabhogyā sā ced ākāritāpi tathaiva syāt sā marmajñayā dūtyā sādhyā
vyāvartamānā tu tarkaṇīyeti bhāvaparīkṣā
bhavanti cātra ślokāḥ
ādau paricayaṃ kuryāt tataśca paribhāṣaṇam
paribhāṣaṇasaṃmiśraṃ mithaścākāravedanam
pratyuttareṇa paśyecced ākārasya parigraham
tato 'bhiyuñjīta naraḥ striyaṃ vigatasādhvasaḥ
ākāreṇātmano bhāvaṃ yā nārī prāk prayojayet
kṣipram evābhiyojyā sā prathame tv eva darśane
ślakṣṇam ākāritā yā tu darśayet sphuṭam uttaram
sāpi tatkṣaṇasiddheti vijñeyā ratilālasā
dhīrāyām apragalbhāyāṃ parīkṣiṇyāṃ ca yoṣiti
eṣa sūkṣmo vidhiḥ proktaḥ siddhā eva sphuṭaṃ striyaḥ
darśiteṅgitākārāṃ tu praviraladarśanām apūrvāṃ ca dūtyopasarpayet
saināṃ śīlato 'nupraviśyākhyānakapaṭaiḥ subhagaṃkaraṇayogair lokavṛttāntaiḥ kavikathābhiḥ pāradārikakathābhiśca tasyāśca rūpavijñānadākṣiṇyaśīlānupraśaṃsābhiśca tāṃ rañjayet
katham evaṃvidhāyāstavāyam itthaṃbhūtaḥ patiriti cānuśayaṃ grāhayet
na tava subhage dāsyam api kartuṃ yukta iti brūyāt
mandavegatām īrṣyālutāṃ śaṭhatām akṛtajñatāṃ cāsaṃbhogaśīlatāṃ kadaryatāṃ capalatām anyāni ca yāni tasmin guptānyasyā abhyāśe sati sadbhāve atiśayena bhāṣeta
yena ca doṣeṇodvignāṃ lakṣayet tenaivānupraviśet
yadāsau mṛgī tadā naiva śaśatādoṣaḥ
etenaiva vaḍavāhastinīviṣayaścoktaḥ
nāyikāyā eva tu viśvāsyatām upalabhya dūtītvenopasarpayet prathamasāhasāyāṃ sūkṣmabhāvāyāṃ ceti goṇikāputraḥ
sā nāyakasya caritam anulomatāṃ kāmitāni ca kathayet
prasṛtasadbhāvāyāṃ ca yuktyā kāryaśarīram itthaṃ vadet
śṛṇu vicitram idaṃ subhage tvāṃ kila dṛṣṭvāmutrāsāv itthaṃ gotraputro nāyakaścittonmādam anubhavati
prakṛtyā sukumāraḥ kadācid anyatrāparikliṣṭapūrvastapasvī
tato 'dhunā śakyam anena maraṇam apyanubhavitum iti varṇayet
tatra siddhā dvitīye ahani vāci vaktre dṛṣṭyāṃ ca prasādam upalakṣya punar api kathāṃ pravartayet
śṛṇvatyāṃ cāhalyāvimārakaśākuntalādīny anyānyapi laukikāni ca kathayet tadyuktāni
vṛṣatāṃ catuḥṣaṣṭivijñatāṃ saubhāgyaṃ ca nāyakasya
ślāghanīyatāṃ cāsya pracchannaṃ saṃprayogaṃ bhūtam abhūtapūrvaṃ vā varṇayet
ākāraṃ cāsyā lakṣayet
savihasitaṃ dṛṣṭvā sambhāṣate
āsane copanimantrayate
kvāsitaṃ kva śayitaṃ kva bhuktaṃ kva ceṣṭitaṃ kiṃ vā kṛtam iti pṛcchati
vivikte darśayatyātmānam
ākhyānakāni niyuṅkte
cintayantī niḥśvasiti vijṛmbhate ca
prītidāyaṃ ca dadāti
iṣṭeṣūtsaveṣu ca smarati
punar darśanānubandhaṃ visṛjati
sādhuvādinī satī kim idam aśobhanam abhidhatsa iti kathām anubadhnāti
nāyakasya śāṭhyacāpalyasambaddhān doṣān dadāti
pūrvapravṛttaṃ ca tatsaṃdarśanaṃ kathābhiyogaṃ ca svayam akathayantī tayocyamānam ākāṅkṣati
nāyakamanoratheṣu ca kathyamāneṣu saparibhavaṃ nāma hasati
na ca nirvadatīti
dūtyenāṃ darśitākārāṃ nāyakābhijñānair upabṛṃhayet
asaṃstutāṃ tu guṇakathanair anurāgakathābhiścāvarjayet
nāsaṃstutādṛṣṭākārayor dūtyam astītyauddālakiḥ
asaṃstutayor api saṃsṛṣṭākārayor astīti bābhravīyāḥ
saṃstutayor apyasaṃsṛṣṭākārayor astīti goṇikāputraḥ
asaṃstutayor adṛṣṭākārayor api dūtīpratyayād iti vātsyāyanaḥ
tāsāṃ manoharāṇyupāyanāni tāmbūlam anulepanaṃ srajam aṅgulīyakaṃ vāso vā tena prahitaṃ darśayet
teṣu nāyakasya yathārthaṃ nakhadaśanapadāni tāni tāni ca cihnāni syuḥ
vāsasi ca kuṅkumāṅkam añjaliṃ nidadhyāt
pattrachedyāni nānābhiprāyākṛtini darśayet
lekhapatragarbhāṇi karṇapattrāṇyāpīḍāṃśca teṣu svamanorathākhyāpanam
pratiprābhṛtadāne caināṃ niyojayet
evaṃ kṛtaparasparaparigrahayośca dūtīpratyayaḥ samāgamaḥ
sa tu devatābhigamane yātrāyām udyānakrīḍāyāṃ jalāvataraṇe vivāhe yajñavyasanotsaveṣv agnyutpāte cauravibhrame janapadasya cakrārohaṇe prekṣāvyāpāreṣu teṣu teṣu ca kāryeṣv iti bābhravīyāḥ
sakhībhikṣukīkṣapaṇikātāpasībhavaneṣu sukhopāya iti goṇikāputraḥ
tasyā eva tu gehe viditaniṣkramapraveśe cintitātyayapratīkāre praveśanam upapannaṃ niṣkramaṇam avijñātakālaṃ ca tan nityaṃ sukhopāyaṃ ceti vātsyāyanaḥ
nisṛṣṭārthā parimitārthā patrahārī svayaṃdūtī mūḍhadūtī bhāryādūtī mūkadūtī vātadūtī ceti dūtīviśeṣāḥ
nāyakasya nāyikāyāśca yathāmanīṣitam artham upalabhya svabuddhyā kāryasaṃpādinī nisṛṣṭārthā
sā prāyeṇa saṃstutasaṃbhāṣaṇayoḥ
nāyikayā prayuktāsaṃstutasaṃbhāṣaṇayor api
kautukāccānurūpau yuktāv imau parasparasyetyasaṃstutayor api
kāryaikadeśam abhiyogaikadeśaṃ copalabhya śeṣaṃ sampādayatīti parimitārthā
sā dṛṣṭaparasparākārayoḥ praviraladarśanayoḥ
saṃdeśamātraṃ prāpayatīti patrahārī
sā pragāḍhasadbhāvayoḥ saṃsṛṣṭayośca deśakālasaṃbodhanārtham
dautyena prahitānyayā svayam eva nāyakam abhigacched ajānatī nāma tena sahopabhogaṃ svapne vā kathayet
gotraskhalitaṃ bhāryāṃ cāsya nindet
tadvyapadeśena svayam īrṣyāṃ darśayet
nakhadaśanacihnitaṃ vā kiṃcid dadyāt
bhavate aham adau dātuṃ saṃkalpiteti cābhidadhīta
mama bhāryāyā kā ramanīyeti vivikte paryanuyuñjīta sā svayaṃdūtī
tasyā vivikte darśanaṃ pratigrahaśca
pratigrahacchalenānyām abhisaṃdhāyāsyāḥ saṃdeśaśrāvaṇadvāreṇa nāyakaṃ sādhayet tāṃ copahanyāt sāpi svayaṃdūtī
etayā nāyako 'pyanyadūtaśca vyākhyātaḥ
nāyakabhāryāṃ mugdhāṃ viśvāsyāyantraṇayānupraviśya nāyakasya ceṣṭitāni pṛcchet
yogāñ śikṣayet
sākāraṃ maṇḍayet
kopam enāṃ grāhayet
evaṃ ca pratipadyasveti śrāvayet
svayaṃ cāsyāṃ nakhadaśanapadāni nirvartayet
tena dvāreṇa nāyakam ākārayet sā mūḍhadūtī
tasyāstayaiva pratyuttarāṇi yojayet
svabhāryāṃ vā mūḍhāṃ prayojya tayā saha viśvāsena yojayitvā tayaivākārayet
ātmanaśca vaicakṣaṇyaṃ prakāśayet
sā bhāryādūtī
tasyāstayaivākāragrahaṇam
bālāṃ vā paricārikām adoṣajñām aduṣṭenopāyena prahiṇuyāt
tatra sraji karṇapattre vā gūḍhalekhanidhānaṃ nakhadaśanapadaṃ vā sā mūkadūtī
tasyāstayā eva pratyuttaraprārthanam
pūrvaprastutārthaliṅgasambaddham anyajanāgrahaṇīyaṃ laukikārthaṃ dvyarthaṃ vā vacanam udāsīnā yā śrāvayet sā vātadūtī
tasyā api tayaiva pratyuttaraprārthanam iti tāsāṃ viśeṣāḥ
bhavanti cātra ślokāḥ
vidhavekṣaṇikā dāsī bhikṣukī śilpakārikā
praviśatyāśu viśvāsaṃ dūtīkāryaṃ ca vindati
vidveṣaṃ grāhayet patyau ramaṇīyāni varṇayet
citrān suratasaṃbhogān anyāsām api darśayet
nāyakasyānurāgaṃ ca punaśca ratikauśalam
prārthanāṃ cādhikastrībhir avaṣṭambhaṃ ca varṇayet
asaṃkalpitam apyartham utsṛṣṭaṃ doṣakāraṇāt
punar āvartayatyeva dūtī vacanakauśalāt
na rājñāṃ mahāmātrāṇāṃ vā parabhavanapraveśo vidyate
mahājanena hi caritam eṣāṃ dṛśyate anuvidhīyate ca
savitāram udyantaṃ trayo lokāḥ paśyanti anūdyante ca
gacchantam api paśyanty anupratiṣṭhante ca
tasmād aśakyatvād garhaṇīyatvācceti na te vṛthā kiṃcid ācareyuḥ
avaśyaṃ tv ācaritavye yogān prayuñjīran
grāmādhipater ayuktakasya halotthavṛttiputrasya yūno grāmīṇayoṣito vacanamātrasādhyāḥ
tāścarṣaṇya ityācakṣate viṭāḥ
tābhiḥ saha viṣṭikarmasu koṣṭhāgārapraveśe dravyāṇāṃ niṣkramaṇapraveśanayor bhavanapratisaṃskāre kṣetrakarmaṇi karpāsorṇātasīśaṇavalkalādāne sūtrapratigrahe dravyāṇāṃ krayavikrayavinimayeṣu teṣu teṣu ca karmasu saṃprayogaḥ
tathā vrajayoṣidbhiḥ saha gavādhyakṣasya
vidhavānāthāpravrajitābhiḥ saha sūtrādhyakṣasya
marmajñatvād rātrāvaṭane cāṭantībhir nāgarasya
krayavikraye paṇyādhyakṣasya
aṣṭamīcandrakaumudīsuvasantakādiṣu pattananagarakharvaṭayoṣitām īśvarabhavane saha antaḥpurikābhiḥ prāyeṇa krīḍā
tatra cāpānakānte nagarastriyo yathāparicayam antaḥpurikāṇāṃ pṛthak pṛthag bhogāvāsakān praviśya kathābhir āsitvā pūjitāḥ prapītāścopapradoṣaṃ niṣkrāmayeyuḥ
tatra praṇihitā rājadāsī prayojyāyāḥ pūrvasaṃsṛṣṭā tāṃ tatra sambhāṣeta
rāmaṇīyakadarśanena yojayet
prāg eva svabhavanasthāṃ brūyāt
amuṣyāṃ krīḍāyāṃ tava rājabhavanasthānāni rāmaṇīyakāni darśayiṣyāmīti kāle ca yojayet
bahiḥ pravālakuṭṭimaṃ te darśayiṣyāmi
maṇibhūmikāṃ vṛkṣavāṭikāṃ mṛdvīkāmaṇḍapaṃ samudragṛhaprāsādān gūḍhabhittisaṃcārāṃścitrakarmāṇi krīḍāmṛgān yantrāṇi śakunān vyāghrasiṃhapañjarādīni ca yāni purastād varṇitāni syuḥ
ekānte ca tadgatam īśvarānurāgaṃ śrāvayet
saṃprayoge cāturyaṃ cābhivarṇayet
amantraśrāvaṃ ca pratipannāṃ yojayet
apratipadyamānāṃ svayam eveśvara āgatyopacāraiḥ sānvitāṃ rañjayitvā sambhūya ca sānurāgaṃ visṛjet
prayojyāyāśca patyur anugrahocitasya dārān nityam antaḥpuram aucityāt praveśayet
tatra praṇihitā rājadāsīti samānaṃ pūrveṇa
antaḥpurikā vā prayojyayā saha svaceṭikā saṃpreṣaṇena prītiṃ kuryāt
prasṛtaprītiṃ ca sāpadeśaṃ darśane niyojayet
praviṣṭāṃ pūjitāṃ pītavartīm praṇihitā rājadāsīti samānaṃ pūrveṇa
yasmin vā vijñāne prayojyā vikhyātā syāt taddarśanārtham antaḥpurikā sopacāraṃ tām āhvayet
praviṣṭāṃ praṇihitā rājadāsīti samānaṃ pūrveṇa
udbhūtānarthasya bhītasya vā bhāryāṃ bhikṣukī brūyāt asāvantaḥpurikā rājani siddhā gṛhītavākyā mama vacanaṃ śṛṇoti
svabhāvataśca kṛpāśīlā tām anenopāyenādhigamiṣyāmi
aham eva te praveśaṃ kārayiṣyāmi
sā ca te bhartur mahāntam anarthaṃ nivartayiṣyatīti pratipannāṃ dvistrir iti praveśayet
antaḥpurikā cāsyā abhayaṃ dadyāt
abhayaśravaṇācca samprahṛṣṭāṃ praṇihitā rājadāsīti samānaṃ pūrveṇa
etayā vṛttyarthināṃ mahāmātrābhitaptānāṃ balād vigṛhītānāṃ vyavahāre durbalānāṃ svabhogenāsaṃtuṣṭānāṃ rājani prītikāmānāṃ rājyajaneṣu paṅktim icchatāṃ sajātair bādhyamānānāṃ sajātān bādhitukāmānāṃ sūcakānām anyeṣāṃ kāryavaśināṃ jāyā vyākhyātāḥ
anyena vā prayojyāṃ saha saṃsṛṣṭāṃ saṃgrāhya dāsyam upanītāṃ krameṇāntaḥpuraṃ praveśayet
praṇidhinā cāyatim asyāḥ saṃdūṣya rājani vidviṣṭa iti kalatrāvagrahopāyenainām antaḥpuraṃ praveśayed iti pracchannayogāḥ
ete rājaputreṣu prāyeṇa
na tv evaṃ parabhavanam īśvaraḥ praviśet
ābhīraṃ hi koṭṭarājaṃ parabhavanagataṃ bhrātṛprayukto rajako jaghāna
kāśirājaṃ jayasenam aśvādhyakṣa iti
prakāśakāmitāni tu deśapravṛttiyogāt
prattā janapadakanyā daśame ahani kiṃcid aupāyanikam upagṛhya praviśantyantaḥpuram upabhuktā eva visṛjyanta ityāndhrāṇām
mahāmātreṣvarāṇām antaḥpurāṇi niśi sevārthaṃ rājānam upagacchanti vātsagulmakānām
rūpavatīr janapadayoṣitaḥ prītyapadeśena māsaṃ māsārdhaṃ vātivāsayanty antaḥpurikā vaidarbhāṇām
darśanīyāḥ svabhāryāḥ prītidāyām eva mahāmātrarājabhyo dadaty aparāntakānām
rājakrīḍārthaṃ nagarastriyo janapadastriyaśca saṃghaśa ekaśaśca rājakulaṃ praviśanti saurāṣṭrakāṇām iti
ślokāvatra bhavataḥ
ete cānye ca bahavaḥ prayogāḥ pāradārikāḥ
deśe deśe pravartante rājabhiḥ sampravartitāḥ
na tv evaitān prayuñjīta rājā lokahite rataḥ
nigṛhītāriṣaḍvargastathā vijayate mahīm
nāntaḥpurāṇāṃ rakṣaṇayogāt puruṣasaṃdarśanaṃ vidyate patyuścaikatvād anekasādhāraṇatvāccātṛptiḥ
tasmāt tāni prayogata eva parasparaṃ rañjayeyuḥ
dhātreyikāṃ sakhīṃ dāsīṃ vā puruṣavad alaṃkṛtyākṛtisaṃyuktaiḥ kandamūlaphalāvayavair apadravyair vātmābhiprāyāṃ nirvartayeyuḥ
puruṣapratimā avyaktaliṅgāścādhiśayīran
rājānaśca kṛpāśīlā vināpi bhāvayogād āyojitāpadravyā yāvadartham ekayā rātryā bahvībhir api gacchanti
yasyāṃ tu prītir vāsaka ṛtuv vā tatrābhiprāyataḥ pravartanta iti prācyopacārāḥ
strīyogeṇaiva puruṣāṇām apyalabdhavṛttīnāṃ viyoniṣu vijātiṣu strīpratimāsu kevalopamardanāccābhiprāyanivṛttir vyākhyātā
yoṣaveṣāṃśca nāgarakān prāyeṇa antaḥpurikāḥ paricārikābhiḥ saha praveśayanti
teṣām upāvartane dhātreyikāśca abhyantarasaṃsṛṣṭā āyatiṃ darśayantyaḥ prayateran
sukhapraveśitām apasārabhūmiṃ viśālatāṃ veśmanaḥ pramādaṃ rakṣiṇām anityatāṃ parijanasya varṇayeyuḥ
na cāsadbhūtenārthena praveśayituṃ janam āvartayeyur doṣāt
nāgarakastu suprāpam apyantaḥpuram apāyabhūyiṣṭhatvān na praviśed iti vātsyāyanaḥ
sāpasāraṃ tu pramadavanāvagāḍhaṃ vibhaktadīrghakakṣyam alpapramattarakṣakaṃ proṣitārājakaṃ kāraṇāni samīkṣya bahuśa āhūyamāno 'rthabuddhyā kakṣyāpraveśaṃ ca dṛṣṭvā tābhir eva vihitopāyaḥ praviśet
śaktiviṣaye ca pratidinaṃ niṣkrāmet
bahiśca rakṣibhir anyad eva kāraṇam apadiśya saṃsṛjyeta
antaścāriṇyāṃ ca paricārikāyāṃ viditārthāyāṃ saktam ātmānaṃ rūpayet
tadalābhācca śokam antaḥpraveśinībhiśca dūtīkalpaṃ sakalam ācaret
rājapraṇidhīṃśca budhyeta
dūtyāstvasaṃcāre yatra gṛhītākārāyāḥ prayojyāyā darśanayogastatrāvasthānam
tasminn api tu rakṣiṣu paricārikāvyapadeśaḥ
cakṣuranubadhnatyām iṅgitākāranivedanam
yatra saṃpāto 'syāstatra citrakarmaṇastad yuktasya vyarthānāṃ gītavastukānāṃ krīḍanakānāṃ kṛtacihnānām āpīnakānām aṅgulīyakasya ca nidhānam
pratyuttaraṃ tayā dattaṃ prapaśyet
tataḥ praveśane yateta
yatra cāsyā niyataṃ gamanam iti vidyāt tatra pracchannasya prāg evāvasthānam
rakṣipuruṣarūpo vā tadanujñātavelāyāṃ praviśet
āstaraṇaprāvaraṇaveṣṭitasya vā praveśanirhārau
puṭāpuṭayogair vā naṣṭacchāyārūpaḥ
tatrāyaṃ prayogaḥ nakulahṛdayaṃ corakatumbīphalāni sarpākṣīṇi cāntardhūmena pacet
tato 'ñjanena samabhāgena peṣayet
anenābhyaktanayano naṣṭacchāyārūpaścarati
rātrikaumudīṣu ca dīpikāsaṃbādhe suraṅgayā vā
tatraitad bhavati
dravyāṇām api nirhāre pānakānāṃ praveśane
āpānakotsavārthe api ceṭikānāṃ ca saṃbhrame
vyatyāse veśmanāṃ caiva rakṣiṇāṃ ca viparyaye
udyānayātrāgamane yātrātaśca praveśane
dīrghakālodayāṃ yātrāṃ proṣite cāpi rājani
praveśanaṃ bhavet prāyo yūnāṃ niṣkramaṇaṃ tathā
parasparasya kāryāṇi jñātvā cāntaḥpurālayāḥ
ekakāryāstataḥ kuryuḥ śeṣāṇām api bhedanam
dūṣayitvā tato 'nyonyam ekakāryārpaṇe sthiraḥ
abhedyatāṃ gataḥ sadyo yatheṣṭaṃ phalam aśnute
tatra rājakulacāriṇya eva lakṣaṇyān puruṣān antaḥpuraṃ praveśayanti nātisurakṣatvād āparāntikānām
kṣatriyasaṃjñakair antaḥpurarakṣibhir evārthaṃ sādhayantyābhīrakāṇām
preṣyābhiḥ saha tadveṣān nāgarakaputrān praveśayanti vātsagulmakānām
svair eva putrair antaḥpurāṇi kāmacārair jananīvarjam upayujyante vaidarbhakāṇām
tathā praveśibhir eva jñātisaṃbandhibhir nānyair upayujyante strairājakānām
brāhmaṇair mitrair bhṛtyair dāsaceṭaiśca gauḍānām
parispandāḥ karmakarāścāntaḥpureṣvaniṣiddhā anye api tadrūpāśca saindhavānām
arthena rakṣiṇam upagṛhya sāhasikāḥ saṃhatāḥ praviśanti haimavatānām
puṣpadānaniyogān nagarabrāhmaṇā rājaviditam antaḥpurāṇi gacchanti
paṭāntaritaiścaiṣām ālāpaḥ
tena prasaṅgena vyatikaro bhavati vaṅgāṅgakaliṅgakānām
saṃhatya navadaśetyekaikaṃ yuvānaṃ pracchādayanti prācyānām iti
evaṃ parastriyaḥ prakurvīta
ityantaḥpurikāvṛttam
ebhya eva ca kāraṇebhyaḥ svadārān rakṣet
kāmopadhāśuddhān rakṣiṇo 'ntaḥpure sthāpayed ityācāryāḥ
te hi bhayena cārthena cānyaṃ prayojayeyustasmāt kāmabhayārthopadhāśuddhān iti goṇikāputraḥ
adroho dharmastam api bhayājjahyād ato dharmabhayopadhāśuddhān iti vātsyāyanaḥ
paravākyābhidhāyinībhiśca gūḍhākārābhiḥ pramadābhir ātmadārān upadadhyācchaucāśaucaparijñānārtham iti bābhravīyāḥ
duṣṭānāṃ yuvatiṣu siddhatvān nākasmād aduṣṭadūṣaṇam ācared iti vātsyāyanaḥ
atigoṣṭhī niraṅkuśatvaṃ bhartuḥ svairatā puruṣaiḥ sahāniyantraṇatā
pravāse avasthānaṃ videśe nivāsaḥ svavṛttyupaghātaḥ svairiṇīsaṃsargaḥ patyur īrṣyālutā ceti strīṇāṃ vināśakāraṇāni
saṃdṛśya śāstrato yogān pāradārikalakṣitān
na yāti chalanāṃ kaścit svadārān prati śāstravit
pākṣikatvāt prayogāṇām apāyānāṃ ca darśanāt
dharmārthayośca vailomyān nācaret pāradārikam
tad etad dāraguptyartham ārabdhaṃ śreyase nṛṇām
prajānāṃ dūṣaṇāyaiva na vijñeyo 'sya saṃvidhiḥ
veśyānāṃ puruṣādhigame ratir vṛttiśca sargāt
ratitaḥ pravartanaṃ svābhāvikaṃ kṛtrimam arthārtham
tad api svābhāvikavad rūpayet
kāmaparāsu hi puṃsāṃ viśvāsayogāt
alubdhatāṃ ca khyāpayet tasya nidarśanārtham
na cānupāyenārthān sādhayed āyatisaṃrakṣaṇārtham
nityam alaṃkārayoginī rājamārgāvalokinī dṛśyamānā na cātivivṛtā tiṣṭhet
paṇyasadharmatvāt
yair nāyakam āvarjayed anyābhyaś cāvacchindyād ātmanaścānarthaṃ pratikuryād arthaṃ ca sādhayen na ca gamyaiḥ paribhūyeta tān sahāyān kuryāt
te tv ārakṣakapuruṣā dharmādhikaraṇasthā daivajñā vikrāntāḥ śūrāḥ samānavidyāḥ kalāgrāhiṇaḥ pīṭhamardaviṭavidūṣakamālākāragandhikaśauṇḍikarajakanāpitabhikṣukās te ca te ca kāryayogāt
kevalārthāstvamī gamyāḥ svatantraḥ pūrve vayasi vartamāno vittavān aparokṣavṛttir adhikaraṇavān akṛcchrādhigatavittaḥ
saṃgharṣavān saṃtatāyaḥ subhagamānī ślāghanakaḥ ṣaṇḍakaśca puṃśabdārthī
samānaspardhī svabhāvatastyāgī
rājani mahāmātre vā siddho daivapramāṇo vittāvamānī gurūṇāṃ śāsanātigaḥ sajātānāṃ lakṣyabhūtaḥ savitta ekaputro liṅgī pracchannakāmaḥ śūro vaidyaśceti
prītiyaśo'rthāstu guṇato 'dhigamyāḥ
mahākulīno viddhān sarvasamayajñaḥ kavir ākhyānakuśalo vāgmī pragalbho vividhaśilpajño vṛddhadarśī sthūlalakṣo mahotsāho dṛḍhabhaktir anasūyakastyāgī mitravatsalo ghaṭāgoṣṭhīprekṣaṇakasamājasamasyākrīḍanaśīlo nīrujo 'vyaṅgaśarīraḥ prāṇavānamadyapo vṛṣo maitraḥ strīṇāṃ praṇetā lālayitā ca
na cāsāṃ vaśagaḥ svatantravṛttir aniṣṭhuro 'nīrṣyālur anavaśaṅkī ceti nāyakaguṇāḥ
nāyikāyāḥ punā rūpayauvanalakṣaṇamādhuryayoginī guṇeṣvanuraktā na tathārtheṣu prītisaṃyogaśīlā sthiram atirekajātīyā viśeṣārthinī nityam akadaryavṛttir goṣṭhīkalāpriyā ceti
nāyikā punarbuddhiśīlācāra ārjavaṃ kṛtajñatā dīrghadūradarśitvaṃ avisaṃvāditā deśakālajñatā nāgarakatā dainyātihāsapaiśunyaparivādakrodhalobhastambhacāpalavarjanaṃ pūrvābhibhāṣitā kāmasūtrakauśalaṃ tadaṅgavidyāsu ceti sādhāraṇaguṇāḥ
guṇaviparyaye doṣāḥ
kṣayī rogī kṛmiśakṛdvāyasāsyaḥ priyakalatraḥ paruṣavāk kadaryo nirghṛṇo gurujanaparityaktaḥ steno dambhaśīlo mūlakarmaṇi prasakto mānāpamānayor anapekṣī dveṣyair apyarthahāryo vilajja ityagamyāḥ
rāgo bhayam arthaḥ saṃgharṣo vairaniryātanaṃ jijñāsā pakṣaḥ khedo gharmo yaśo 'nukampā suhṛdvākyaṃ hrīḥ priyasādṛśyaṃ dhanyatā rāgāpanayaḥ sājātyaṃ sāhaveśyaṃ sātatyam āyatiśca gamanakāraṇāni bhavantītyācāryāḥ
artho 'narthapratīghātaḥ prītiśceti vātsyāyanaḥ
arthastu prītyā na bādhitaḥ
asya prādhānyāt
bhayādiṣu tu gurulāghavaṃ parīkṣyam iti sahāyagamyāgamyakāraṇacintā
upamantritāpi gamyena sahasā na pratijānīyāt
puruṣāṇāṃ sulabhāvamānitvāt
bhāvajijñāsārthaṃ paricārakamukhān saṃvāhakagāyanavaihāsikān gamye tadbhaktān vā praṇidadhyāt
tadabhāve pīṭhamardādīn
tebhyo nāyakasya śaucāśaucaṃ rāgāparāgau saktāsaktāṃ dānādāne ca vidyāt
saṃbhāvitena ca saha viṭapurogāṃ prītiṃ yojayet
lāvakakukkuṭameṣayuddhaśukaśārikāpralāpanaprekṣaṇakakalāvyapadeśena pīṭhamardo nāyakaṃ tasyā udavasitam ānayet
tāṃ vā tasya
āgatasya prītikautukajananaṃ kiṃcid dravyajātaṃ svayam idam asādhāraṇopabhogyam iti prītidāyaṃ dadyāt
yatra ca ramate tayā goṣṭhyainam upacāraiśca rañjayet
gate ca saparihāsapralāpāṃ sopāyanāṃ paricārikām abhīkṣṇaṃ preṣayet
sapīṭhamardāyāśca kāraṇāpadeśena svayaṃ gamanam iti gamyopāvartanam
bhavanti cātra ślokāḥ
tāmbūlāni srajaścaiva saṃskṛtaṃ cānulepanam
āgatasyāharet prītyā kalāgoṣṭhīśca yojayet
dravyāṇi praṇaye dadyāt kuryācca parivartanam
saṃprayogasya cākūtaṃ nijenaiva prayojayet
prītidāyair upanyāsair upacāraiśca kevalaiḥ
gamyena saha saṃsṛṣṭā rañjayet taṃ tataḥ param
saṃyuktā nāyakena tadrañjanārtham ekacāriṇīvṛttam anutiṣṭhet
rañjayenna tu sajjeta saktavacca viceṣṭeteti saṃkṣepoktiḥ
mātari ca krūraśīlāyām arthaparāyāṃ cāyattā syāt
tadabhāve mātṛkāyām
sā tu gamyena nātiprīyeta
prasahya ca duhitaram ānayet
tatra tu nāyikāyāḥ saṃtatam aratir nirvedo vrīḍābhayaṃ ca
na tv eva śāsanātivṛttiḥ
vyādhiṃ caikam animittam ajugupsitam acakṣurgrāhyam anityaṃ ca khyāpayet
sati kāraṇe tadapadeśaṃ ca nāyakān abhigamanam
nirmālyasya tu nāyikā ceṭikāṃ preṣayet tāmbūlasya ca
vyavāye tadupacāreṣu vismayaś catuḥṣaṣṭyāṃ śiṣyatvaṃ tadupadiṣṭānāṃ ca yogānām ābhīkṣṇyenānuyogas tatsātmyād rahasi vṛttir manorathānām ākhyānaṃ guhyānāṃ vaikṛtapracchādanaṃ śayane parāvṛttasyānupekṣaṇam ānulomyaṃ guhyasparśane suptasya cumbanam āliṅganaṃ ca
prekṣaṇam anyamanaskasya
rājamārge ca prāsādasthāyāstatra viditāyā vrīḍāśāṭhyanāśaḥ
taddveṣye dveṣyatā
tatpriye priyatā
tam anu harṣaśokau
strīṣu jijñāsā
kopaścādīrghaḥ
svakṛteṣvapi nakhadaśanacihneṣvanyāśaṅkā
anurāgasyāvacanam ākāratastu darśayet
madasvapnavyādhiṣu tu nirvacanam
ślāghyānāṃ nāyakakarmaṇāṃ ca
tasmin bruvāṇe vākyārthagrahaṇam
tadavadhārya praśaṃsāviṣaye bhāṣaṇam
tadvākyasya cottareṇa yojanam
bhaktimāṃścet
kathāsvanuvṛttir anyatra sapatnyāḥ
niḥśvāse jṛmbhite skhalite patite vā tasya cārtim āśaṃsīta
kṣutavyāhṛtavismiteṣu jīvetyudāharaṇam
daurmanasye vyādhidaurhṛdāpadeśaḥ
guṇataḥ parasyākīrtanam
na nindā samānadoṣasya
dattasya dhāraṇam
vṛthāparādhe tadvyasane vālaṃkārasyāgrahaṇam abhojanaṃ ca
tadyuktāśca vilāpāḥ
tena saha deśamokṣaṃ rocayed rājani niṣkrayaṃ ca
sāmarthyam āyuṣastadavāptau
tasyārthādhigame abhipretasiddhau śarīropacaye vā pūrvasaṃbhāṣita iṣṭadevatopahāraḥ
nityam alaṃkārayogaḥ
parimito 'bhyavahāraḥ
gīte ca nāmagotrayor grahaṇam
glānyām urasi lalāṭe ca karaṃ kurvīta
tatsukham upalabhya nidrālābhaḥ
utsaṅge cāsyopaveśanaṃ svapanaṃ ca
gamanaṃ viyoge
tasmāt putrārthinī syāt
āyuṣo nādhikyam icchet
etasyāvijñātam arthaṃ rahasi na brūyāt
vratam upavāsaṃ cāsya nirvartayet mayi doṣa iti
aśakye svayam api tadrūpā syāt
vivāde tenāpyaśakyam ityarthanirdeśaḥ
tadīyam ātmīyaṃ vā svayam aviśeṣeṇa paśyet
tena vinā goṣṭhyādīnām agamanam iti
nirmālyadhāraṇe ślāghā ucchiṣṭabhojane ca
kulaśīlaśilpajātividyāvarṇavittadeśamitraguṇavayomādhuryapūjā
gītādiṣu codanam abhijñasya
bhayaśītoṣṇavarṣāṇy anapekṣya tadabhigamanam
sa eva ca me syād ityaurdhvadehikeṣu vacanam
tadiṣṭarasabhāvaśīlānuvartanam
mūlakarmābhiśaṅkā
tadabhigamane ca jananyā saha nityo vivādaḥ
balāt kāreṇa ca yadyanyatra tayā nīyeta tadā viṣamanaśanaṃ śastraṃ rajjum iti kāmayeta
pratyāyanaṃ ca praṇidhibhir nāyakasya
svayaṃ vātmano vṛttigrahaṇam
na tv evārtheṣu vivādaḥ
mātrā vinā kiṃcin na ceṣṭeta
pravāse śīghrāgamanāya śāpadānam
proṣite mṛjāniyamaścālaṃkārasya pratiṣedhaḥ
maṅgalaṃ tvapekṣyam
ekaṃ śaṅkhavalayaṃ vā dhārayet
smaraṇam atītānām
nakṣatracandrasūryatārābhyaḥ spṛhaṇam
iṣṭasvapnadarśane tatsaṃgamo mamāstv iti vacanam
udvego 'niṣṭe śāntikarma ca
pratyāgate kāmapūjā
devatopahārāṇāṃ karaṇam
sakhībhiḥ pūrṇapātrasyāharaṇam
vāyasapūjā ca
prathamasamāgamānantaraṃ caitad eva vāyasapūjāvarjam
saktasya cānumaraṇaṃ brūyāt
nisṛṣṭabhāvaḥ samānavṛttiḥ prayojanakārī nirāśaṅko nirapekṣo 'rtheṣv iti saktalakṣaṇāni
tad etan nirdarśanārthaṃ dattakaśāsanād uktam
anuktaṃ ca lokataḥ śīlayet puruṣaprakṛtitaśca
bhavataścātra ślokau
sūkṣmatvād atilobhācca prakṛtyājñānatastathā
kāmalakṣma tu durjñānaṃ strīṇāṃ tadbhāvitair api
kāmayante virajyante rañjayanti tyajanti ca
karṣayantyo 'pi sarvārthāñ jñāyante naiva yoṣitaḥ
saktādivittādānaṃ svābhāvikam upāyataśca
tatra svābhāvikaṃ saṃkalpāt samadhikaṃ vā labhamānā nopāyān prayuñjītetyācāryāḥ
viditam apyupāyaiḥ pariṣkṛtaṃ dviguṇaṃ dāsyatīti vātsyāyanaḥ
alaṃkārabhakṣyabhojyapeyamālyavastragandhadravyādīnāṃ vyavahāriṣu kālikam uddhārārtham arthapratinayanena
tatsamakṣaṃ tadvittapraśaṃsā
vratavṛkṣārāmadevakulataḍāgodyānotsavaprītidāyavyapadeśaḥ
tadabhigamananimitto rakṣibhiścaurair vālaṃkāraparimoṣaḥ
dāhāt kuḍyacchedāt pramādād bhavane cārthanāśaḥ
tathā yācitālaṃkārāṇāṃ nāyakālaṃkārāṇāṃ ca tadabhigamanārthasya vyayasya praṇidhibhir nivedanam
tadartham ṛṇagrahaṇam
suhṛtkāryeṣvanabhigamanam anabhihārahetoḥ
taiśca pūrvam āhṛtā guravo 'bhihārāḥ pūrvam upanītāḥ pūrvaṃ śrāvitāḥ syuḥ
ucitānāṃ kriyāṇāṃ vicchittiḥ
nāyakārthaṃ ca śilpiṣu kāryam
vaidyamahāmātrayor upakārikriyā kāryahetoḥ
mitrāṇāṃ copakāriṇāṃ vyasaneṣvabhyupapattiḥ
gṛhakarma
sakhyāḥ putrasyotsañjanam dohado vyādhir mitrasya duḥkhāpanayanam iti
alaṃkāraikadeśavikrayo nāyakasyārthe
tayā śīlitasya cālaṃkārasya bhāṇḍopaskarasya vā vaṇijo vikrayārthaṃ darśanam
pratigaṇikānāṃ ca sadṛśasya bhāṇḍasya vyatikare prativiśiṣṭasya grahaṇam
pūrvopakārāṇām avismaraṇam anukīrtanaṃ ca
praṇidhibhiḥ pratigaṇikānāṃ lābhātiśayaṃ śrāvayet
tāsu nāyakasamakṣam ātmano 'bhyadhikaṃ lābhaṃ bhūtam abhūtaṃ vā vrīḍitā nāma varṇayet
pūrvayogināṃ ca lābhātiśayena punaḥ saṃdhāne yatamānānām āviṣkṛtaḥ pratiṣedhaḥ
tatspardhināṃ tyāgayogināṃ nidarśanam
na punar eṣyatīti bālayācitakam ityarthāgamopāyāḥ
viraktaṃ ca nityam eva prakṛtivikriyāto vidyāt mukhavarṇācca
ūnam atiriktaṃ vā dadāti
pratilomaiḥ sambadhyate
vyapadiśyānyat karoti
ucitam ācchinatti
pratijñātam vismarati
svapakṣaiḥ saṃjñayā bhāṣate
mitrakāryam apadiśyānyatra śete
pūrvasaṃsṛṣṭāyāśca parijanena mithaḥ kathayati
tasya sāradravyāṇi prāg avabodhād anyāpadeśena haste kurvīta
tāni cāsyā hastād uttamarṇaḥ prasahya gṛhṇīyāt
vivadamānena saha dharmastheṣu vyavahared iti viraktapratipattiḥ
saktaṃ tu pūrvopakāriṇam apyalpaphalaṃ vyalīkenānupālayet
asāraṃ tu niṣpratipattikam upāyayo 'pavāhayet
anyam avaṣṭabhya
ninditābhyāsaḥ
oṣṭhanirbhogaḥ
pādena bhūmer abhighātaḥ
avijñātaviṣayasya saṃkathā
tadvijñāteṣvavismayaḥ kutsā ca
darpavighātaḥ
adhikaiḥ saha saṃvāsaḥ
anapekṣaṇam
samānadoṣāṇāṃ nindā
rahasi cāvasthānam
ratopacāreṣūdvegaḥ
mukhasyādānam
jaghanasya rakṣaṇam
nakhadaśanakṣatebhyo jugupsā
parisvaṅge bhujamayyā sūcyā vyavadhānam
stabdhatā gātrāṇām
sakthnor vyatyāsaḥ
nidrāparatvaṃ ca
śrāntam upalabhya codanā
aśaktau hāsaḥ
śaktāvanabhinandanam
divāpi
bhāvam upalabhya mahājanābhigamanam
vākyeṣu chalagrahaṇam
anarmaṇi hāsaḥ
narmaṇi cānyam apadiśya hasati vadati tasmin kaṭākṣeṇa parijanasya prekṣaṇaṃ tāḍanaṃ ca
āhatya cāsya kathām anyāḥ kathāḥ
tadvyalīkānāṃ vyasanānāṃ cāparihāryāṇām anukīrtanam
marmaṇāṃ ca ceṭikayopakṣepaṇam
āgate cādarśanam
ayācyayācanam
ante svayaṃ mokṣaśceti parigrahakasyeti dattakasya
bhavataścātra ślokau
parīkṣya gamyaiḥ saṃyogaḥ saṃyuktasyānurañjanam
raktād arthasya cādānam ante mokṣaśca vaiśikam
evam etena kalpena sthitā veśyā parigrahe
nātisaṃdhīyate gamyaiḥ karotyarthāṃśca puṣkalān
vartamānaṃ niṣpīḍitārtham utsṛjantī pūrvasaṃsṛṣṭena saha saṃdadhyāt
sa ced avasitārtho vittavān sānurāgaśca tataḥ saṃdheyaḥ
anyatra gatastarkayitavyaḥ
sa kāryayuktyā ṣaḍvidhaḥ
itaḥ svayam apasṛtas tato 'pi svayam evāpasṛtaḥ
itastataśca niṣkāsitāpasṛtaḥ
itaḥ svayam apasṛtastato niṣkāsitāpasṛtaḥ
itaḥ svayam apasṛtastatra sthitaḥ
ito niṣkāsitāpasṛtastataḥ svayam apasṛtaḥ
ito niṣkāsitāpasṛtastatra sthitaḥ
itastataśca svayam evāpasṛtyopajapati ced ubhayor guṇān apekṣī calabuddhir asaṃdheyaḥ
itastataśca niṣkāsitāpasṛtaḥ sthirabuddhiḥ
sa ced anyato bahulabhamānayā niṣkāsitaḥ syāt sasāro 'pi tayā roṣito mamāmarṣād bahu dāsyatīti saṃdheyaḥ
niḥsāratayā kadaryatayā vā tyakto na śreyān
itaḥ svayam apasṛtastato niṣkāsitāpasṛto yadyatiriktam ādau ca dadyāt tataḥ pratigrāhyaḥ
itaḥ svayam apasṛtya tatra sthita upajapaṃstarkayitavyaḥ
viśeṣārthī cāgatastato viśeṣam apaśyann āgantukāmo māṃ jijñāsitukāmaḥ sa āgatya sānurāgatvād dāsyati
tasyāṃ vā doṣān dṛṣṭvā mayi bhūyiṣṭhān guṇān adhunā paśyati sa guṇadarśī bhūyiṣṭhaṃ dāsyati
bālo vā naikatradṛṣṭir atisaṃdhānapradhāno vā haridrārāgo vā yat kiṃcanakārī vā ityavetya saṃdadhyān na vā
ito niṣkāsitāpasṛtastataḥ svayam apasṛta upajapaṃstarkayitavyaḥ
anurāgād āgantukāmaḥ sa bahu dāsyati
mama guṇair bhāvito yo 'nyasyāṃ na ramate
pūrvam ayogena vā mayā niṣkāsitaḥ sa māṃ śīlayitvā vairaṃ niryātayitukāmo dhanam abhiyogād vā mayāsyāpahṛtaṃ tadviśvāsya pratīpam ādātukāmo nirveṣṭukāmo vā māṃ vartamānodbhedayitvā tyaktukāma ityakalyāṇabuddhir asaṃdheyaḥ
anyathābuddhiḥ kālena lambhayitavyaḥ
ito niṣkāsitastatra sthita upajapann etena vyākhyātaḥ
teṣu upajapatsvanyatra sthitaḥ svayam upajapet
vyalīkārthaṃ niṣkāsito mayāsāvanyatra gato yatnād ānetavyaḥ
itaḥ pravṛttasaṃbhāṣo vā tato bhedam avāpsyati
vartamānasya ced arthavighātaṃ kariṣyati
arthāgamakālo vāsya
sthānavṛddhir asya jātā
labdham anenādhikaraṇam
dārair viyuktaḥ
pāratantryād vyāvṛttaḥ
pitrā bhrātrā vā vibhaktaḥ
anena vā pratibaddham anena saṃdhiṃ kṛtvā nāyakaṃ dhaninam avāpsyāmi
vimānito vā bhāryayā tam eva tasyāṃ vikramayiṣyāmi
asya vā mitraṃ maddveṣiṇīṃ sapatnīṃ kāmayate tad amunā bhedayiṣyāmi
calacittatayā vā lāghavam enam āpādayiṣyāmīti
tasya pīṭhamardādayo mātur dauḥśīlyena nāyikāyāḥ satyapyanurāge vivaśāyāḥ pūrvaṃ niṣkāsanaṃ varṇayeyuḥ
vartamānena cākāmāyāḥ saṃsargaṃ vidveṣaṃ ca
tasyāśca sābhijñānaiḥ pūrvānurāgair enaṃ pratyāpayeyuḥ
abhijñānaṃ ca tatkṛtopakārasambaddhaṃ syād iti viśīrṇapratisaṃdhānam
apūrvapūrvasaṃsṛṣṭayoḥ pūrvasaṃsṛṣṭaḥ śreyān
sa hi viditaśīlo dṛṣṭarāgaśca sūpacāro bhavatītyācāryāḥ
pūrvasaṃsṛṣṭaḥ sarvato niṣpīḍitārthatvān nātyartham arthado duḥkhaṃ ca punarviśvāsayitum
apūrvastu sukhenānurajyata iti vātsyāyanaḥ
tathāpi puruṣaprakṛtito viśeṣaḥ
bhavanti cātra ślokāḥ
anyāṃ bhedayituṃ gamyād anyato gamyam eva vā
sthitasya copaghātārthaṃ punaḥ saṃdhānam iṣyate
bibhetyanyasya saṃyogād vyalīkāni ca nekṣate
atisaktaḥ pumān yatra bhayād bahu dadāti ca
asaktam abhinandeta saktaṃ paribhavet tathā
anyadūtānupāte ca yaḥ syād ativiśāradaḥ
tatropayāyinaṃ pūrvaṃ nārī kālena yojayet
bhaveccācchinnasaṃdhānā na ca saktaṃ parityajet
saktaṃ tu vaśinaṃ nārī sambhāṣyāpyanyato vrajet
tataścārtham upādāya saktam evānurañjayet
āyatiṃ prasamīkṣyādau lābhaṃ prītiṃ ca puṣkalām
sauhṛdaṃ pratisaṃdadhyād viśīrṇaṃ strī vicakṣaṇā
gamyabāhulye bahu pratidinaṃ ca labhamānā naikaṃ pratigṛhṇīyāt
deśaṃ kālaṃ sthitim ātmano guṇān saubhāgyaṃ cānyābhyo nyūnātiriktatāṃ cāvekṣya rajanyām arthaṃ sthāpayet
gamye dūtāṃśca prayojayet
tatpratibaddhāṃśca svayaṃ prahiṇuyāt
dvistriścatur iti lābhātiśayagrahārtham ekasyāpi gacchet
parigrahaṃ ca caret
gamyayaugapadye tu lābhasāmye yad dravyārthinī syāt taddāyini viśeṣaḥ pratyakṣa ityācāryāḥ
apratyādeyatvāt sarvakāryāṇāṃ tanmūlatvāddhiraṇyada iti vātsyāyanaḥ
suvarṇarajatatāmrakāṃsyalohabhāṇḍopaskarāstaraṇaprāvaraṇavāsoviśeṣagandhadravyakaṭukabhāṇḍaghṛtatailadhānyapaśujātīnāṃ pūrvapūrvato viśeṣaḥ
yat tatra sāmyād vā dravyasāmye mitravākyād atipātitvād āyatito gamyaguṇataḥ prītitaśca viśeṣaḥ
rāgityāginostyāgini viśeṣaḥ pratyakṣa ityācāryāḥ
śakyo hi rāgiṇi tyāga ādhātum
lubdho 'pi hi raktastyajati na tu tyāgī nirbandhād rajyata iti vātsyāyanaḥ
tatrāpi dhanavadadhanavator dhanavati viśeṣaḥ
tyāgiprayojanakartroḥ prayojanakartari viśeṣaḥ pratyakṣa ityācāryāḥ
prayojanakartā sakṛt kṛtvā kṛtinam ātmānaṃ manyate tyāgī punar atītaṃ nāpekṣata iti vātsyāyanaḥ
tatrāpyātyayikato viśeṣaḥ
kṛtajñatyāginostyāgini viśeṣaḥ pratyakṣa ityācāryāḥ
ciram ārādhito 'pi tyāgī vyalīkam ekam upalabhya pratigaṇikayā vā mithyādūṣitaḥ śramam atītaṃ nāpekṣate
prāyeṇa hi tejasvina ṛjavo 'nādṛtāśca tyāgino bhavanti
kṛtajñastu pūrvaśramāpekṣī na sahasā virajyate
parīkṣitaśīlatvācca na mithyā dūṣyata iti vātsyāyanaḥ
tatrāpyāyatito viśeṣaḥ
mitravacanārthāgamayor arthāgame viśeṣaḥ pratyakṣa ityācāryāḥ
so 'pi hyarthāgamo bhavitā
mitraṃ tu sakṛd vākye pratihate kaluṣitaṃ syād iti vātsyāyanaḥ
tatrāpyatipātato viśeṣaḥ
tatra kāryasaṃdarśanena mitram anunīya śvobhūte vacanam astv iti tato 'tipātinam arthaṃ pratigṛhṇīyāt
arthāgamānarthapratīghātayor arthāgame viśeṣaḥ pratyakṣa ityācāryāḥ
arthaḥ parimitāvacchedaḥ anarthaḥ punaḥ sakṛtprasṛto na jñāyate kvāvatiṣṭhata iti vātsyāyanaḥ
tatrāpi gurulāghavakṛto viśeṣaḥ
etenārthasaṃśayād anarthapratīkāre viśeṣo vyākhyātaḥ
devakulataḍāgārāmāṇām karaṇam sthalīnām agnicaityānāṃ nibandhanam gosahasrāṇāṃ pātrāntaritaṃ brāhmaṇebhyo dānam devatānāṃ pūjopahārapravartanam tadvyayasahiṣṇor vā dhanasya parigrahaṇam ityuttamagaṇikānāṃ lābhātiśayaḥ
sārvāṅgiko 'laṃkārayogo gṛhasyodārasya karaṇam
mahārhair bhāṇḍaiḥ paricārakaiśca gṛhaparicchadasyojjvalateti rūpājīvānāṃ lābhātiśayaḥ
nityaṃ śuklam ācchādanam apakṣudham annapānaṃ nityaṃ saugandhikena tāmbūlena ca yogaḥ sahiraṇyabhāgam alaṃkaraṇam iti kumbhadāsīnāṃ lābhātiśayaḥ
etena pradeśena madhyamādhamānām api lābhātiśayān sarvāsām eva yojayed ityācāryāḥ
deśakālavibhavasāmarthyānurāgalokapravṛttivaśād aniyatalābhādiyamavṛttir iti vātsyāyanaḥ
gamyam anyato nivārayitukāmā saktam anyasyām apahartukāmā vā anyāṃ vā lābhato viyuyukṣamāṇāgamyasaṃsargād ātmanaḥ sthānaṃ vṛddhim āyatim abhigamyatāṃ ca manyamānā anarthapratīkāre vā sāhāyam enaṃ kārayitukāmā saktasya vā anyasya vyalīkārthinī pūrvopakāram akṛtam iva paśyantī kevala prītyarthinī vā kalyāṇabuddher alpam api lābhaṃ pratigṛhṇīyāt
āyatyarthinī tu tam āśritya cānarthaṃ praticikīrṣantī naiva pratigṛhṇīyāt
tyakṣyāmyenam anyataḥ pratisaṃdhāsyāmi gamiṣyati dārair yokṣyate nāśayiṣyatyanarthān aṅkuśabhūta uttarādhyakṣo 'syāgamiṣyati svāmī pitā vā sthānabhraṃśo vāsya bhaviṣyati calacittaśceti manyamānā tadātve tasmāl lābham icchet
pratijñātam īśvareṇa pratigrahaṃ lapsyate adhikaraṇaṃ sthānaṃ vā prāpsyati vṛttikālo 'sya vā āsannaḥ vāhanam asyā gamiṣyati sthalapattraṃ vā sasyam asya pakṣyate kṛtam asmin na naśyati nityam avisaṃvādako vetyāyatyām icchet
parigrahakalpaṃ vācaret
bhavanti cātra ślokāḥ
kṛcchrādhigatavittāṃśca rājavallabhaniṣṭhurān
āyātyāṃ ca tadātve ca dūrād eva vivarjayet
anartho varjane yeṣāṃ gamane abhyudayastathā
prayatnenāpi tān gṛhya sāpadeśam upakramet
prasannā ye prayacchanti svalpe apyagaṇitaṃ vasu
sthūlalakṣān mahotsāhāṃstān gacchet svair api vyayaiḥ
arthān ācaryamāṇān anarthā apyanūdbhavantyanubandhāḥ saṃśayāśca
te buddhidaurbalyād atirāgād atyabhimānād atidambhād atyārjavād ativiśvāsād atikrodhāt pramādāt sāhasād daivayogācca syuḥ
teṣāṃ phalaṃ kṛtasya vyayasya niṣphalatvam anāyatirāgam iṣyato 'rthasya nivartanam āptasya niṣkramaṇaṃ pāruṣyasya prāptir gamyatā śarīrasya praghātaḥ keśānāṃ chedanaṃ pātanam aṅgavaikalyāpattiḥ
tasmāt tān ādita eva parijihīrṣed arthabhūyiṣṭhāṃścopekṣeta
artho dharmaḥ kāma ityarthatrivargaḥ
anartho 'dharmo dveṣa ityanarthatrivargaḥ
teṣv ācaryamāṇeṣvanyasyāpi niṣpattir anubandhaḥ
saṃdigdhāyāṃ tu phalaprāptau syād vā na veti śuddhasaṃśayaḥ
idaṃ vā syād idaṃ veti saṃkīrṇaḥ
ekasmin kriyamāṇe kārye kāryadvayasyotpattir ubhayato yogaḥ
samantād utpattiḥ samantatoyoga iti tān udāhariṣyāmaḥ
vicāritarūpo 'rthatrivargaḥ
tadviparīta evānarthatrivargaḥ
yasyottamasyābhigamane pratyakṣato 'rthalābho grahaṇīyatvam āyatir āgamaḥ prārthanīyatvaṃ cānyeṣāṃ syāt so 'rtho 'rthānubandhaḥ
lābhamātre kasyacid anyasya gamanaṃ so 'rtho niranubandhaḥ
anyārthaparigrahe saktād āyaticchedanam arthasya niṣkramaṇaṃ lokavidviṣṭasya vā nīcasya gamanam āyatighnam artho 'narthānubandhaḥ
svena vyayena śūrasya mahāmātrasya prabhavato vā lubdhasya gamanaṃ niṣphalam api vyasanapratīkārārthaṃ mahataścārthaghnasya nimittasya praśamanam āyatijananaṃ vā so 'nartho 'rthānubandhaḥ
kadaryasya subhagamāninaḥ kṛtaghnasya vātisaṃdhānaśīlasya svair api vyayaistathārādhanam ante niṣphalaṃ so 'nartho niranubandhaḥ
tasyaiva rājavallabhasya krauryaprabhāvādhikasya tathaivārādhanam ante niṣphalaṃ niṣkāsanaṃ ca doṣakaraṃ so 'nartho 'narthānubandhaḥ
evaṃ dharmakāmayor apyanubandhān yojayet
paraspareṇa ca yuktyā saṃkired ityanubandhāḥ
paritoṣito 'pi dāsyati na vetyarthasaṃśayaḥ
niṣpīḍitārtham aphalam utsṛjantyā artham alabhamānāyā dharmaḥ syān na veti dharmasaṃśayaḥ
abhipretam upalabhya paricārakam anyaṃ vā kṣudraṃ gatvā kāmaḥ syān na veti kāmasaṃśayaḥ
prabhāvavān kṣudro 'nabhimato 'narthaṃ kariṣyati na vetyanarthasaṃśayaḥ
atyantaniṣphalaḥ saktaḥ parityaktaḥ pitṛlokaṃ yāyāt tatrādharmaḥ syān na vetyadharmasaṃśayaḥ
rāgasyāpi vivakṣāyām abhipretam anupalabhya virāgaḥ
iti śuddhasaṃśayāḥ
atha saṃkīrṇāḥ
āgantor aviditaśīlasya vallabhasaṃśrayasya prabhaviṣṇor vā samupasthitasyārādhanam artho 'nartha iti saṃśayaḥ
śrotriyasya brahmacāriṇo dīkṣitasya vratino liṅgino vā māṃ dṛṣṭvā jātarāgasya mumūrṣor mitravākyād ānṛśaṃsyācca gamanaṃ dharmo 'dharma iti saṃśayaḥ
lokād evākṛtapratyayād aguṇo guṇavān vety anavekṣya gamanaṃ kāmo dveṣa iti saṃśayaḥ
saṃkirecca paraspareṇeti saṃkīrṇasaṃśayāḥ
yatra parasyābhigamane arthaḥ saktācca saṃgharṣataḥ sa ubhayayo 'rthaḥ
yatra svena vyayena niṣphalam abhigamanaṃ saktāccāmarṣitād vittapratyādānaṃ sa ubhayato 'narthaḥ
yatrābhigamane artho bhaviṣyati na vetyāśaṅkā sakto 'pi saṃgharṣād dāsyati na veti sa ubhayato 'rthasaṃśayaḥ
yatrābhigamane vyayavati pūrvo viruddhaḥ krodhād apakāraṃ kariṣyati na veti sakto vāmarṣito dattaṃ pratyādāsyati na veti sa ubhayato 'narthasaṃśayaḥ
ityauddālaker ubhayatoyogāḥ
bābhravīyāstu
yatrābhigamane artho 'nabhigamane ca saktād arthaḥ sa ubhayato 'rthaḥ
yatrābhigamane niṣphalo vyayo 'nabhigamane ca niṣpratīkāro 'narthaḥ sa ubhayato 'narthaḥ
yatrābhigamane nirvyayo dāsyati na veti saṃśayo 'nabhigamane sakto dāsyati na veti sa ubhayato 'rthasaṃśayaḥ
yatrābhigamane vyayavati pūrvo viruddhaḥ prabhāvavān prāpsyate na veti saṃśayo 'nabhigamane ca krodhād anarthaṃ kariṣyati na veti sa ubhayato 'narthasaṃśayaḥ
eteṣām eva vyatikare anyato 'rtho 'nyato 'nartho 'nyato 'rtho 'nyato 'rthasaṃśayo 'nyato 'rtho 'nyato 'narthasaṃśaya iti ṣaṭsaṃkīrṇayogāḥ
teṣu sahāyaiḥ saha vimṛśya yato 'rthabhūyiṣṭho 'rthasaṃśayo gurur anarthapraśamo vā tataḥ pravarteta
evaṃ dharmakāmavapyanayaiva yuktyodāharet
saṃkirecca paraspareṇa vyatiṣañjayec cetyubhayatoyogāḥ
sambhūya ca viṭāḥ parigṛhṇantyekām asau goṣṭhīparigrahaḥ
sā teṣām itastataḥ saṃsṛjyamānā pratyekaṃ saṃgharṣād arthaṃ nirvartayet
suvasantakādiṣu ca yoge yo me imam amuṃ ca saṃpādayiṣyati tasyādya gamiṣyati me duhiteti mātrā vācayet
teṣāṃ ca saṃgharṣaje abhigamane kāryāṇi lakṣayet
ekato 'rthaḥ sarvato 'rthaḥ ekato 'narthaḥ sarvato 'nartho 'rdhato 'rthaḥ sarvato 'rthaḥ ardhato 'narthaḥ sarvato 'narthaḥ
iti samantato yogāḥ
arthasaṃśayam anarthasaṃśayaṃ ca pūrvavad yojayet
saṃkirecca tathā dharmakāmāvapi
ity anubandhārthānarthasaṃśayavicārāḥ
kumbhadāsī paricārikā kulaṭā svairiṇī naṭī śilpakārikā prakāśavinaṣṭā rūpājīvā gaṇikā ceti veśyāviśeṣāḥ
sarvāsāṃ cānurūpeṇa gamyāḥ sahāyāstad uparañjanam arthāgamopāyā niṣkāsanaṃ punaḥ sadhānaṃ lābhaviśeṣānubandhā arthānarthānubandhasaṃśayavicārāśceti vaiśikam
bhavataścātra ślokau
ratyarthāḥ puruṣā yena ratyarthāścaiva yoṣitaḥ
śāstrasyārthapradhānatvāt tena yogo 'tra yoṣitām
santi rāgaparā nāryaḥ santi cārthaparā api
prāk tatra varṇito rāgo veśyāyogāśca vaiśike
vyākhyātaṃ ca kāmasūtraṃ
tatroktaistu vidhibhir abhipretam artham anadhigacchan aupaniṣadikam ācaret
rūpaṃ guṇo vayastyāga iti subhagaṃkaraṇam
tagarakuṣṭhatālīsapatrakānulepanaṃ subhagaṃkaraṇam
etair eva supiṣṭair vartim ālipyākṣatailena narakapāle sādhitam añjanaṃ ca
punarnavāsahadevīsārivākuraṇṭotpalapatraiśca siddhaṃ tailam abhyañjanam
tadyuktā eva srajaśca
padmotpalanāgakesarāṇāṃ śoṣitānāṃ cūrṇaṃ madhughṛtābhyām avalihya subhago bhavati
tānyeva tagaratālīsatamālapatrayuktāny anulepanam
mayūrasyākṣitarakṣor vā suvarṇenālipya dakṣiṇahastena dhārayed iti subhagaṃkaraṇam
tathā bādaraṃ maṇiṃ śaṅkhamaṇiṃ ca teṣāṃ cātharvaṇān yogān gamayet
vidyātantrācca vidyāyogāt prāptayauvanāṃ paricārikāṃ svāmī saṃvatsaramātram anyato dhārayet
tato dhāritāṃ bālāṃ matvā lālasībhūteṣu gamyeṣu yo 'syāḥ saṃharṣeṇa bahu dadyāt tasmai visṛjed iti saubhāgyavardhanam
gaṇikā prāptayauvanāṃ svāṃ duhitaraṃ tasyā vijñānaśīlarūpānurūpyeṇa tān abhinimantrya sāreṇa yo 'syai idam idaṃ ca dadyāt sa pāṇiṃ gṛhṇīyād iti saṃsādhya rakṣayed iti
sā ca māturaviditā nāma nāgarikaputrair dhanibhir atyarthaṃ prīyeta
teṣāṃ kalāgrahaṇe gandharvaśālāyāṃ bhikṣukībhavane tatra tatra ca saṃdarśanayogāḥ
teṣāṃ yathoktadāyināṃ mātā pāṇiṃ grāhayet
tat tāvad artham alabhamānā tu svenāpyekadeśena duhitre etad dattam aneneti khyāpayet
pracchannaṃ vā taiḥ saṃyojya svayam ajānatī bhūtvā tato viditeṣv evaṃ dharmastheṣu nivedayet
sakhyaiva tu dāsyā vā mocitakanyābhāvām upagṛhītakāmasūtrām ābhyāsikeṣu yogeṣu pratiṣṭhitāṃ pratiṣṭhite vayasi saubhāgye ca duhitaram avasṛjanti gaṇikā iti prāpyopacārāḥ
pāṇigrahaśca saṃvatsaram avyabhicāryas tato yathā kāminī syāt
ūrdhvam api saṃvatsarāt pariṇītena nimantryamāṇā lābham apyutsṛjya tāṃ rātriṃ tasyāgacched iti veśyāyāḥ pāṇigrahaṇavidhiḥ saubhāgyavardhanaṃ ca
etena raṅgopajīvināṃ kanyā vyākhyātāḥ
tasmai tu tāṃ dadyur ya eṣāṃ tūryaviśiṣṭam upakuryāt
iti subhagaṃkaraṇam
dhattūrakamaricapippalīcūrṇair madhumiśrair liptaliṅgasya prayogo vaśīkaraṇam
vātodbhāntapatraṃ mṛtakanirmālyaṃ mayūrāsthicūrṇāvacūrṇaṃ vaśīkaraṇam
svayaṃmṛtāyā maṇḍalakārikāyāścūrṇaṃ madhusaṃyuktaṃ sahāmalakaiḥ snānaṃ vaśīkaraṇam
vajrasnuhīgaṇḍakāni khaṇḍaśaḥ kṛtāni manaḥśilāgandhapāṣāṇacūrṇenābhyajya saptakṛtvaḥ śoṣitāni cūrṇayitvā madhunā liptaliṅgasya saṃprayogo vaśīkaraṇam
etenaiva rātrau dhūmaṃ kṛtvā taddhūmatiraskṛtaṃ sauvarṇaṃ candramasaṃ darśayati
etair eva cūrṇitair vānarapurīṣamiśritair yāṃ kanyām avakiret sānyasmai na dīyate
vacāgaṇḍakāni sahakāratailaliptāni śiṃśapāvṛkṣaskandham utkīrya nidadhyāt
ṣaḍbhir māsair apanītāni devakāntam anulepanaṃ vaśīkaraṇaṃ cetyācakṣate
tathā khadirasārajāni śakalāni tanūni yaṃ vṛkṣam utkīrya nidadhyāt tatpuṣpagandhāni bhavanti
gandharvakāntam anulepanaṃ vaśīkaraṇaṃ cetyācakṣate priyaṃgavastagaramiśrāḥ sahakāratailadigdhā nāgakesaravṛkṣam utkīrya ṣaṇmāsanihitā nāgakāntam anulepanaṃ vaśīkaraṇam ityācakṣate
uṣṭrasyāsthi bhṛṅgarājarasena bhāvitaṃ dagdham añjanam uṣṭrāsthy añjanikāyāṃ nihitam uṣṭrāsthiśalākayaiva srotoñjanasahitaṃ puṇyaṃ cakṣuṣyaṃ vaśīkaraṇaṃ cetyācakṣate
etena śyenabhāsamayūrāsthimayānyañjanāni vyākhyātāni
uccaṭākandaś ca yaṣṭīmadhukaṃ ca saśarkareṇa payasā pītvā vṛṣo bhavati
meṣabastamuṣkasiddhasya payasaḥ saśarkarasya pānaṃ vṛṣatvayogaḥ
tathā vidāryāḥ kṣīrikāyāḥ svayaṃguptāyāś ca kṣīreṇa pānam
tathā piyālabījānāṃ moraṭākṣīravidāryośca kṣīreṇaiva
śṛṅgāṭakakaserumadhūkāni kṣīrakākolyā saha piṣṭāni saśarkareṇa payasā ghṛtena mandāgninotkarikāṃ paktvā yāvadarthaṃ bhakṣitavān anantāḥ striyo gacchatīty ācakṣate
māṣakamalinīṃ payasā dhautām uṣṇena ghṛtena mṛdūkṛtyoddhṛtāṃ vṛddhavatsāyāḥ goḥ payaḥ siddhaṃ pāyasaṃ madhusarpirbhyām aśitvānantāḥ striyo gacchatīty ācakṣate
vidārī svayaṃguptā śarkarāmadhusarpirbhyāṃ godhūmacūrṇena polikāṃ kṛtvā yāvadarthaṃ bhakṣitavān anantāḥ striyo gacchatīty ācakṣate
caṭakāṇḍarasabhāvitaistaṇḍulaiḥ pāyasaṃ siddhaṃ madhusarpirbhyāṃ plāvitaṃ yāvadartham iti samānaṃ pūrveṇa
caṭakāṇḍarasabhāvitān apagatatvacastilān śṛṅgāṭakakaserukasvayaṃguptāphalāni godhūmamāṣacūrṇaiḥ saśarkareṇa payasā sarpiṣā ca pakvaṃ pāyasaṃ yāvadarthaṃ prāśitam iti samānaṃ pūrveṇa
sarpiṣo madhunaḥ śarkarāyā madhukasya ca dve dve pale madhurasāyāḥ karṣaḥ prasthaṃ payasa iti ṣaḍaṅgam amṛtaṃ medhyaṃ vṛṣyam āyuṣyaṃ yuktarasam ity ācakṣate
śatāvarīśvadaṃṣṭrāguḍakaṣāye pippalīmadhukalke gokṣīracchāgaghṛte pakve tasya puṣpārambheṇānvahaṃ prāśanaṃ medhyaṃ vṛṣyam āyuṣyaṃ yuktarasam ity ācakṣate
śatāvaryāḥ śvadaṃṣṭrāyāḥ śrīparṇīphalānāṃ ca kṣuṇṇānāṃ caturguṇe jale pāka ā prakṛtyavasthānāt
śvadaṃṣṭrācūrṇasamanvitaṃ tatsamam eva yavacūrṇaṃ prātar utthāya dvipalikam anudinaṃ prāśnīyān medhyaṃ vṛṣyam āyuṣyaṃ yuktarasam ity ācakṣate
āyurvedācca vedācca vidyātantrebhya eva ca
āptebhyaścāvaboddhavyā yogā ye prītikārakāḥ
na prayuñjīta saṃdigdhān na śarīrātyayāvahān
na jīvaghātasambaddhān nāśucidravyasaṃyutān
tathā yuktān prayuñjīta śiṣṭair api na ninditān
brāhmaṇaiśca suhṛdbhiśca maṅgalair abhinanditān
caṇḍavegāṃ rañjayitum aśaknuvan yogān ācaret
ratasyopakrame saṃbādhasya kareṇopamardanaṃ tasyā rasaprāptikāle ca ratayojanam iti rāgapratyānayanam
aupariṣṭakaṃ mandavegasya gatavayaso vyāyatasya śrāntasya ca rāgapratyānayanam
apadravyāṇi vā yojayet
tāni suvarṇarajatatāmrakālāyasagajadantagavaladravyamayāṇi trāpuṣāṇi saisakāni ca mṛdūni śītavīryāṇi vṛṣyāṇi karmasahiṣṇūni bhavantīti bābhravīyā yogāḥ
dārumayāni sāmyataśceti vātsyāyanaḥ
liṅgapramāṇāntaraṃ bindubhiḥ karkaśaparyantaṃ bahulaiḥ syāt
eta eva dve saṃghāṭī
triprabhṛti yāvatpramāṇaṃ vā cūḍakaḥ
ekām eva latikāṃ pramāṇavaśena veṣṭayed ityekacūḍakaḥ
ubhayatomukhacchidraḥ sthūlakarkaśapṛṣataguṭikāyuktaḥ pramāṇayogī kaṭhyāṃ baddhaḥ kañcuko jālakaṃ vā
tadabhāve alābūnālakaṃ veṇuśca tailakaṣāyaiḥ subhāvitaḥ sūtrajaṅghābaddhaḥ ślakṣṇā kāṣṭhamālāl vā grathitā bahubhir āmalakāsthibhiḥ saṃyuktetyapaviddhayogāḥ
na tvapaviddhasya kasyacid vyavahṛtir astīti dākṣiṇātyānāṃ liṅgasya karṇayor iva vyadhanaṃ bālasya
yuvā tu śastreṇa chedayitvā yāvad rudhirasyāgamanaṃ tāvad udake tiṣṭhet
vaiśadyārthaṃ ca tasyāṃ rātrau nirbandhād vyavāyaḥ
tataḥ kaṣāyair ekadināntaritaṃ śodhanam
vetasakuṭajaśaṅkubhiḥ krameṇa vardhamānasya vardhanair bandhanam
yaṣṭīmadhukena madhuyuktena śodhanam
tataḥ sīsapatrakarṇikayā vardhayet
mrakṣayed bhallātakataileneti vyadhanayogāḥ
tasminn anekākṛtivikalpānyapadravyāṇi yojayet
vṛttam ekato vṛttam udūkhalakaṃ kusumakaṃ kaṇṭakitaṃ kaṅkāsthigajaprahārikam aṣṭamaṇḍalikaṃ bhramarakaṃ śṛṅgāṭakam anyāni vopāyataḥ karmataśca bahukarmasahatā caiṣāṃ mṛdukarkaśatā yathā sātmyam iti naṣṭarāgapratyānayanam
evaṃ vṛkṣajānāṃ jantūnāṃ śūkair upaliptaṃ liṅgaṃ daśarātraṃ tailena mṛditaṃ punaḥ punar upaliptaṃ punaḥ pramṛditam iti jātaśophaṃ khaṭvāyām adhomukhastad antare lambayet
tataḥ śītaiḥ kaṣāyaiḥ kṛtavedanānigrahaṃ sopakrameṇa niṣpādayet
sa yāvajjīvaṃ śūkajo nāma śopho viṭānām
aśvagandhāśabarakandajalaśūkabṛhatīphalamāhiṣanavanītahastikarṇavajravallīrasair ekaikena parimardanaṃ māsikaṃ vardhanam
etair eva kaṣāyaiḥ pakvena tailena parimardanaṃ ṣaṇmāsyam
dāḍimatrapusabījāni vālukaṃ bṛhatīphalarasaśceti mṛdvagninā pakvena tailena parimardanaṃ pariṣeko vā
tāṃstāṃśca yogān āptebhyo budhyeteti vardhanayogāḥ
snuhīkaṇṭakacūrṇaiḥ punarnavāvānarapurīṣalāṅgalikāmūlamiśrair yām avakiret sā nānyaṃ kāmayeta
tathā somalatāvalgujabhṛṅgalohopajihvikācūrṇair vyādhighātakajambūphalarasaniryāsena ghanīkṛtena liptasaṃbādhāṃ gacchato rāgo naśyati
gopālikābahupādikājihvikācūrṇair māhiṣatakrayuktaiḥ snāyāyāṃ gacchato rāgo naśyati
nīpāmrātakajambūkusumayuktam anulepanaṃ daurbhāgyakaraṃ srajaśca
kokilākṣaphalapralepo hastinyāḥ saṃhatam ekarātraṃ karoti
padmotpalakandasarjakasugandhacūrṇāni madhunā piṣṭāni lepo mṛgyā viśālīkaraṇam
snuhīsomārkakṣīrair avalgujāphalair bhāvitānyāmalakāni keśānāṃ śvetīkaraṇam
madayantikākuṭajakāñjanikāgirikarṇikāślakṣṇaparṇīmūlaiḥ snānāṃ keśapratyānayanam
etair eva supakvena tailenābhyaṅgāt kṛṣṇīkaraṇaṃ krameṇāsya pratyānayanam
śvetāśvasya muṣkasvedaiḥ saptakṛtvo bhāvitenālaktakena rakto 'dharaḥ śveto bhavati
madayantikādīnyeva pratyānayanam
bahupādikākuṣṭhatagaratālīśadevadāruvajrakandakair upaliptaṃ vaṃśaṃ vādayato yā śabdaṃ śṛṇoti sā vaśyā bhavati
dhattūraphalayukto 'bhyavahāra unmādakaraḥ
guḍo jīrṇitaśca pratyānayanam
haritālamanaḥśilābhakṣiṇo mayūrasya purīṣeṇa liptahasto yad dravyaṃ spṛśati tan na dṛśyate
aṅgāratṛṇabhasmanā tailena vimiśram udakaṃ kṣīravarṇaṃ bhavati
harītakyāmrātakayoḥ śravaṇapriyaṃgukābhiśca piṣṭābhir liptāni lohabhāṇḍāni tāmrībhavanti
śravaṇapriyaṃgukātailena dukūlasarpanirmokeṇa vartyā dīpaṃ prajvālya pārśve dīrghīkṛtāni kāṣṭhāni sarpavad dṛśyante
śvetāyāḥ śvetavatsāyā goḥ kṣīrasya pānaṃ yaśasyam āyuṣyam
brāhmaṇānāṃ praśastān āmāśiṣaḥ
pūrvaśāstrāṇi saṃdṛśya prayogān upasṛtya ca
kāmasūtram idaṃ yatnāt saṃkṣepeṇa nirveśitam
dharmam arthaṃ ca kāmaṃ ca pratyayaṃ lokam eva ca
paśyatyetasya tattvajño na ca rāgāt pravartate
adhikāravaśād uktā ye citrā rāgavardhanāḥ
tadanantaram atraiva te yatnād vinivāritāḥ
na śāstram astītyetena prayogo hi samīkṣyate
śāstrārthān vyāpino vidyāt prayogāṃstv ekadeśikān
bābhravīyāṃśca sūtrārthān āgamaṃ suvimṛśya ca
vātsyāyanaścakāredaṃ kāmasūtraṃ yathāvidhi
tad etad brahmacaryeṇa pareṇa ca samādhinā
vihitaṃ lokayātrāyai na rāgārtho 'sya saṃvidhiḥ
rakṣandharmārthakāmānāṃ sthitiṃ svāṃ lokavartinīm
asya śāstrasya tattvajño bhavatyeva jitendriyaḥ
tad etat kuśalo vidvān dharmārthāvavalokayan
nātirāgātmakaḥ kāmī prayuñjānaḥ prasidhyati
