namo rudrāya haraye brahmaṇe paramātmane
pradhānapuruṣeśāya sargasthityantakāriṇe
nārado'bhyarcya śaileśe śaṅkaraṃ saṅgameśvare
hiraṇyagarbhe svarlīne hyavimukte mahālaye
raudre goprekṣake caiva śreṣṭhe pāśupate tathā
vighneśvare ca kedāre tathā gomāyukeśvare
hiraṇyagarbhe candreśe īśānye ca triviṣṭape
śukreśvare yathānyāyaṃ naimiṣaṃ prayayau muniḥ
naimiṣeyāstadā dṛṣṭvā nāradaṃ hṛṣṭamānasāḥ
samabhyarcyāsanaṃ tasmai tadyogyaṃ samakalpayan
so'pi hṛṣṭo munivarair dattaṃ bheje tadāsanam
sampūjyamāno munibhiḥ sukhāsīno varāsane
cakre kathāṃ vicitrārthāṃ liṅgamāhātmyamāśritām
etasminnevakāle tu sūtaḥ paurāṇikaḥ svayam
jagāma naimiṣaṃ dhīmān praṇāmārthaṃ tapasvinām
tasmai sāma ca pūjāṃ ca yathāvaccakrire tadā
naimiṣeyāstu śiṣyāya kṛṣṇadvaipāyanasya tu
atha teṣāṃ purāṇasya śuśrūṣā samapadyata
dṛṣṭvā tam ativiśvastaṃ vidvāṃsaṃ romaharṣaṇam
apṛcchaṃśca tataḥ sūtamṛṣiṃ sarve tapodhanāḥ
purāṇasaṃhitāṃ puṇyāṃ liṅgamāhātmyasaṃyutām
naimiṣeyā ūcuḥ
tvayā sūta mahābuddhe kṛṣṇadvaipāyano muniḥ
upāsitaḥ purāṇārthaṃ labdhā tasmācca saṃhitā
tasmādbhavantaṃ pṛcchāmaḥ sūta paurāṇikottamam
purāṇasaṃhitāṃ divyāṃ liṅgamāhātmyasaṃyutām
nārado 'pyasya devasya rudrasya paramātmanaḥ
kṣetrāṇyāsādya cābhyarcya liṅgāni munipuṅgavaḥ
iha saṃnihitaḥ śrīmān nārado brahmaṇaḥ sutaḥ
bhavabhakto bhavāṃścaiva vayaṃ vai nāradastathā
asyāgrato muneḥ puṇyaṃ purāṇaṃ vaktumarhasi
saphalaṃ sādhitaṃ sarvaṃ bhavatā viditaṃ bhavet
evamuktaḥ sa hṛṣṭātmā sūtaḥ paurāṇikottamaḥ
abhivādyāgrato dhīmānnāradaṃ brahmaṇaḥ sutam
naimiṣeyāṃśca puṇyātmā purāṇaṃ vyājahāra saḥ
sūta uvāca
namaskṛtya mahādevaṃ brahmāṇaṃ ca janārdanam
munīśvaraṃ tathā vyāsaṃ vaktuṃ liṅgaṃ smarāmyaham
śabdaṃ brahmatanuṃ sākṣācchabdabrahmaprakāśakam
varṇāvayavam avyaktalakṣaṇaṃ bahudhā sthitam
akārokāramakāraṃ sthūlaṃ sūkṣmaṃ parātparam
oṅkārarūpam ṛgvaktraṃ samajihvāsamanvitam
yajurvedamahāgrīvam atharvahṛdayaṃ vibhum
pradhānapuruṣātītaṃ pralayotpattivarjitam
tamasā kālarudrākhyaṃ rajasā kanakāṇḍajam
sattvena sarvagaṃ viṣṇuṃ nirguṇatve maheśvaram
pradhānāvayavaṃ vyāpya saptadhāṣṭhitaṃ kramāt
punaḥ ṣoḍaśadhā caiva ṣaḍviṃśakam ajodbhavam
sargapratiṣṭhāsaṃhāralīlārthaṃ liṅgarūpiṇam
praṇamya ca yathānyāyaṃ vakṣye liṅgodbhavaṃ śubham
iti śrīlaiṅge mahāpurāṇe prathamo'dhyāyaḥ
sūta uvāca
īśānakalpavṛttāntamadhikṛtya mahātmanā
brahmaṇā kalpitaṃ pūrvaṃ purāṇaṃ laiṅgam uttamam
granthakoṭipramāṇaṃ tu śatakoṭipravistare
caturlakṣeṇa saṃkṣipte vyāsaiḥ sarvāntareṣu vai
vyasteṣṭā daśadhā caiva brahmādau dvāparādiṣu
liṅgamekādaśaṃ proktaṃ mayā vyāsācchrutaṃ ca tat
asyaikādaśasāhasre granthamānamiha dvijāḥ
tasmātsaṃkṣepato vakṣye na śrutaṃ vistareṇa yat
caturlakṣeṇa saṃkṣipte kṛṣṇadvaipāyanena tu
atraikādaśasāhasraiḥ kathito liṅgasambhavaḥ
sargaḥ prādhānikaḥ paścāt prākṛto vaikṛtāni ca
aṇḍasyāsya ca sambhūtir aṇḍasyāvaraṇāṣṭakam
aṇḍodbhavatvaṃ śarvasya rajoguṇasamāśrayāt
viṣṇutvaṃ kālarudratvaṃ śayanaṃ cāpsu tasya ca
prajāpatīnāṃ sargaś ca pṛthivyuddharaṇaṃ tathā
brahmaṇaś ca divārātramāyuṣo gaṇanaṃ punaḥ
savanaṃ brahmaṇaścaiva yugakalpaś ca tasya tu
divyaṃ ca mānuṣaṃ varṣamārṣaṃ vai dhrauvyameva ca
pitryaṃ pitṝṇāṃ sambhūtir dharmaścāśramiṇāṃ tathā
avṛddhirjagato bhūyo devyāḥ śaktyudbhavastathā
strīpumbhāvo viriñcasya sargo mithunasambhavaḥ
ākhyāṣṭakaṃ hi rudrasya kathitaṃ rodanāntare
brahmaviṣṇuvivādaś ca punarliṅgasya sambhavaḥ
śilādasya tapaścaiva vṛtrārerdarśanaṃ tathā
prārthanā yonijasyātha durlabhatvaṃ sutasya tu
śilādaśakrasaṃvādaḥ padmayonitvameva ca
bhavasya darśanaṃ caiva tiṣyeṣvācāryaśiṣyayoḥ
vyāsāvatārāś ca tathā kalpamanvantarāṇi ca
kalpatvaṃ caiva kalpānām ākhyābhedeṣvanukramāt
kalpeṣu kalpe vārāhe vārāhatvaṃ hares tathā
meghavāhanakalpasya vṛttāntaṃ rudragauravam
punarliṅgodbhavaścaiva ṛṣimadhye pinākinaḥ
liṅgasyārādhanaṃ snānavidhānaṃ śaucalakṣaṇam
vārāṇasyāś ca māhātmyaṃ kṣetramāhātmyavarṇanam
bhuvi rudrālayānāṃ tu saṃkhyā viṣṇorgṛhasya ca
antarikṣe tathāṇḍe 'smin devāyatanavarṇanam
dakṣasya patanaṃ bhūmau punaḥ svārociṣe 'ntare
dakṣaśāpaś ca dakṣasya śāpamokṣastathaiva ca
kailāsavarṇanaṃ caiva yogaḥ pāśupatas tathā
caturyugapramāṇaṃ ca yugadharmaḥ suvistaraḥ
saṃdhyāṃśakapramāṇaṃ ca saṃdhyāvṛttaṃ bhavasya ca
śmaśānanilayaścaiva candrarekhāsamudbhavaḥ
udvāhaḥ śaṃkarasyātha putrotpādanameva ca
maithunātiprasaṅgena vināśo jagatāṃ bhayam
śāpaḥ satyā kṛto devānpurā viṣṇuṃ ca pālitam
śukrotsargastu rudrasya gāṅgeyodbhava eva ca
grahaṇādiṣu kāleṣu snāpya liṅgaṃ phalaṃ tathā
kṣubdhadhī ca vivādaś ca dadhīcopendrayos tathā
utpattirnandināmnā tu devadevasya śūlinaḥ
pativratāyāścākhyānaṃ paśupāśavicāraṇā
pravṛttilakṣaṇaṃ jñānaṃ nivṛttyadhikṛtā tathā
vasiṣṭhatanayotpattirvāsiṣṭhānāṃ mahātmanām
munīnāṃ vaṃśavistāro rājñāṃ śaktervināśanam
daurātmyaṃ kauśikasyātha surabherbandhanaṃ tathā
sutaśoko vasiṣṭhasya arundhatyāḥ pralāpanam
snuṣāyāḥ preṣaṇaṃ caiva garbhasthasya vacas tathā
parāśarasyāvatāro vyāsasya ca śukasya ca
vināśo rākṣasānāṃ ca kṛto vai śaktisūnunā
devatāparamārthaṃ tu vijñānaṃ ca prasādataḥ
purāṇakaraṇaṃ caiva pulastyasyājñayā guroḥ
bhuvanānāṃ pramāṇaṃ ca grahāṇāṃ jyotiṣāṃ gatiḥ
jīvacchrāddhavidhānaṃ ca śrāddhārhāḥ śrāddhameva ca
nāndīśrāddhavidhānaṃ ca tathādhyayanalakṣaṇam
pañcayajñaprabhāvaś ca pañcayajñavidhis tathā
rajasvalānāṃ vṛttiś ca vṛttyā putraviśiṣṭatā
maithunasya vidhiścaiva prativarṇamanukramāt
bhojyābhojyavidhānaṃ ca sarveṣāmeva varṇinām
prāyaścittam aśeṣasya pratyekaṃ caiva vistarāt
narakāṇāṃ svarūpaṃ ca daṇḍaḥ karmānurūpataḥ
svarginārakiṇāṃ puṃsāṃ cihnaṃ janmāntareṣu ca
nānāvidhāni dānāni pretarājapuraṃ tathā
kalpaṃ pañcākṣarasyātha rudramāhātmyameva ca
vṛtrendrayormahāyuddhaṃ viśvarūpavimardanam
śvetasya mṛtyoḥ saṃvādaḥ śvetārthe kālanāśanam
devadāruvane śambhoḥ praveśaḥ śaṃkarasya tu
sudarśanasya cākhyānaṃ kramasaṃnyāsalakṣaṇam
śraddhāsādhyo 'tha rudrastu kathitaṃ brahmaṇā tadā
madhunā kaiṭabhenaiva purā hṛtagatervibhoḥ
brahmaṇaḥ paramaṃ jñānamādātuṃ mīnatā hareḥ
sarvāvasthāsu viṣṇoś ca jananaṃ līlayaiva tu
rudraprasādādviṣṇoś ca jiṣṇoścaiva tu sambhavaḥ
manthānadhāraṇārthāya hareḥ kūrmatvamevaca
saṃkarṣaṇasya cotpattiḥ kauśikyāś ca punarbhavaḥ
yadūnāṃ caiva sambhūtir yādavatvaṃ hareḥ svayam
bhojarājasya daurātmyaṃ mātulasya harervibhoḥ
bālabhāve hareḥ krīḍā putrārthaṃ śaṃkarārcanam
nārasya ca tathotpattiḥ kapāle vaiṣṇavāddharāt
bhūbhāranigrahārthe tu rudrasyārādhanaṃ hareḥ
vainyena pṛthunā bhūmeḥ purā dohapravartanam
devāsure purā labdho bhṛguśāpaś ca viṣṇunā
kṛṣṇatve dvārakāyāṃ tu nilayo mādhavasya tu
labdho hitāya śāpastu durvāsasyānanāddhareḥ
vṛṣṇyandhakavināśāya śāpaḥ piṇḍāravāsinām
erakasya tathotpattistomarasyodbhavas tathā
erakālābhato 'nyonyaṃ vivāde vṛṣṇivigrahaḥ
līlayā caiva kṛṣṇena svakulasya ca saṃhṛtiḥ
erakāstrabalenaiva gamanaṃ svecchayaiva tu
brahmaṇaścaiva mokṣasya vijñānaṃ tu suvistaram
purāndhakāgnidakṣāṇāṃ śakrebhamṛgarūpiṇām
madanasyādidevasya brahmaṇaś cāmarāriṇām
halāhalasya daityasya kṛtāvajñā pinākinā
jālaṃdharavadhaścaiva sudarśanasamudbhavaḥ
viṣṇorvarāyudhāvāptis tathā rudrasya ceṣṭitam
tathānyāni ca rudrasya caritāni sahasraśaḥ
hareḥ pitāmahasyātha śakrasya ca mahātmanaḥ
prabhāvānubhavaścaiva śivalokasya varṇanam
bhūmau rudrasya lokaṃ ca pātāle hāṭakeśvaram
tapasāṃ lakṣaṇaṃ caiva dvijānāṃ vaibhavaṃ tathā
ādhikyaṃ sarvamūrtīnāṃ liṅgamūrter viśeṣataḥ
liṅge 'sminnānupūrvyeṇa vistareṇānukīrtyate
etajjñātvā purāṇasya saṃkṣepaṃ kīrtayettu yaḥ
sarvapāpavinirmukto brahmalokaṃ sa gacchati
sūta uvāca
aliṅgo liṅgamūlaṃ tu avyaktaṃ liṅgamucyate
aliṅgaḥ śiva ityukto liṅgaṃ śaivamiti smṛtam
pradhānaṃ prakṛtiśceti yadāhurliṅgamuttamam
gandhavarṇarasairhīnaṃ śabdasparśādivarjitam
aguṇaṃ dhruvamakṣayyamaliṅgaṃ śivalakṣaṇam
gandhavarṇarasairyuktaṃ śabdasparśādilakṣaṇam
jagadyoniṃ mahābhūtaṃ sthūlaṃ sūkṣmaṃ dvijottamāḥ
vigraho jagatāṃ liṅgam aliṅgād abhavatsvayam
saptadhācāṣṭadhā caiva tathaikādaśadhā punaḥ
liṅgānyaliṅgasya tathā māyayā vitatāni tu
tebhyaḥ pradhānadevānāṃ trayamāsīcchivātmakam
ekasmāttriṣvabhūdviśvamekena parirakṣitam
ekenaiva hṛtaṃ viśvaṃ vyāptaṃ tvevaṃ śivena tu
aliṅgaṃ caiva liṅgaṃ ca liṅgāliṅgāni mūrtayaḥ
yathāvatkathitāścaiva tasmādbrahma svayaṃ jagat
aliṅgī bhagavān bījī sa eva parameśvaraḥ
bījaṃ yoniś ca nirbījaṃ nirbījo bījamucyate
bījayonipradhānānām ātmākhyā vartate tviha
paramātmā munirbrahma nityabuddhasvabhāvataḥ
viśuddho 'yaṃ tathā rudraḥ purāṇe śiva ucyate
śivena dṛṣṭā prakṛtiḥ śaivī samabhavaddvijāḥ
sargādau sā guṇairyuktā purāvyaktā svabhāvataḥ
avyaktādiviśeṣāntaṃ viśvaṃ tasyāḥ samucchritam
viśvadhātrī tvajākhyā ca śaivī sā prakṛtiḥ smṛtā
tāmajāṃ lohitāṃ śuklāṃ kṛṣṇāmekāṃ bahuprajām
janitrīmanuśete sma juṣamāṇaḥ svarūpiṇīm
tāmevājāmajo 'nyastu bhuktabhogāṃ jahāti ca
ajā janitrī jagatāṃ sājena samadhiṣṭhitā
prādurbabhūva sa mahān puruṣādhiṣṭhitasya ca
ajājñayā pradhānasya sargakāle guṇais tribhiḥ
sisṛkṣayā codyamānaḥ praviśyāvyaktamavyayam
vyaktasṛṣṭiṃ vikurute cātmanādhiṣṭhito mahān
mahatastu tathā vṛttiḥ saṃkalpādhyavasāyikā
mahatas triguṇas tasmād ahaṃkāro rajo'dhikaḥ
tenaiva cāvṛtaḥ samyagahaṃkāras tamo'dhikaḥ
mahato bhūtatanmātraṃ sargakṛdvai babhūva ca
ahaṃkārācchabdamātraṃ tasmād ākāśamavyayam
saśabdam āvṛṇot paścād ākāśaṃ śabdakāraṇam
tanmātrādbhūtasargaś ca dvijāstvevaṃ prakīrtitaḥ
sparśamātraṃ tathākāśāttasmādvāyur mahānmune
tasmācca rūpamātraṃ tu tato'gniśca rasastataḥ
rasādāpaḥ śubhāstābhyo gandhamātraṃ dharā tataḥ
āvṛṇoddhi tathākāśaṃ sparśamātraṃ dvijottamāḥ
āvṛṇodrūpamātraṃ tu vāyurvāti kriyātmakaḥ
āvṛṇodrasamātraṃ vai devaḥ sākṣādvibhāvasuḥ
āvṛṇvānā gandhamātramāpaḥ sarvarasātmikāḥ
kṣmā sā pañcaguṇā tasmādekonā rasasambhavāḥ
triguṇo bhagavānvahnirdviguṇaḥ sparśasambhavaḥ
avakāśastato deva ekamātrastu niṣkalaḥ
tanmātrādbhūtasargaś ca vijñeyaś ca parasparam
vaikārikaḥ sāttviko vai yugapatsampravartate
sargas tathāpyahaṃkārād evamatra prakīrtitaḥ
pañca buddhīndriyāṇyasya pañca karmendriyāṇi tu
śabdādīnāmavāptyarthaṃ manaścaivobhayātmakam
mahadādiviśeṣāntā hyaṇḍamutpādayanti ca
jalabudbudavattasmādavatīrṇaḥ pitāmahaḥ
sa eva bhagavān rudro viṣṇurviśvagataḥ prabhuḥ
tasminnaṇḍe tvime lokā antarviśvamidaṃ jagat
aṇḍaṃ daśaguṇenaiva vāriṇā prāvṛtaṃ bahiḥ
āpo daśaguṇenaiva tadbāhyastejasā vṛtāḥ
tejo daśaguṇenaiva bāhyato vāyunā vṛtam
vāyurdaśaguṇenaiva bāhyato nabhasā vṛtaḥ
ākāśenāvṛto vāyurahaṃkāreṇa śabdajaḥ
mahatā śabdaheturvai pradhānenāvṛtaḥ svayam
saptāṇḍāvaraṇānyāhustasyātmā kamalāsanaḥ
koṭikoṭiyutānyatra cāṇḍāni kathitāni tu
tatratatra caturvaktrā brahmāṇo harayo bhavāḥ
sṛṣṭāḥ pradhānena tadā labdhvā śambhostu saṃnidhim
layaścaiva tathānyonyamāndyantam iti kīrtitam
sargasya pratisargasya sthiteḥ kartā maheśvaraḥ
sarge ca rajasā yuktaḥ sattvasthaḥ pratipālane
pratisarge tamodriktaḥ sa eva trividhaḥ kramāt
ādikartā ca bhūtānāṃ saṃhartā paripālakaḥ
tasmānmaheśvaro devo brahmaṇo 'dhipatiḥ śivaḥ
sadāśivo bhavo viṣṇurbrahmā sarvātmako yataḥ
ekadaṇḍe tathā lokā ime kartā pitāmahaḥ
prākṛtaḥ kathitastveṣa puruṣādhiṣṭhito mayā
sargaś cābuddhipūrvastu dvijāḥ prāthamikaḥ śubhaḥ
sūta uvāca
atha prāthamikasyeha yaḥ kālastadahaḥ smṛtam
sargasya tādṛśī rātriḥ prākṛtasya samāsataḥ
divā sṛṣṭiṃ vikurute rajanyāṃ pralayaṃ vibhuḥ
aupacārikamasyaitadahorātraṃ na vidyate
divā vikṛtayaḥ sarve vikārā viśvadevatāḥ
prajānāṃ patayaḥ sarve tiṣṭhantyanye maharṣayaḥ
rātrau sarve pralīyante niśānte sambhavanti ca
ahastu tasya vaikalpo rātristādṛgvidhā smṛtā
caturyugasahasrānte manavastu caturdaśa
catvāri tu sahasrāṇi vatsarāṇāṃ kṛtaṃ dvijāḥ
tāvacchatī ca vai saṃdhyā saṃdhyāṃśaś ca kṛtasya tu
triśatī dviśatī saṃdhyā tathā caikaśatī kramāt
aṃśakaḥ ṣaṭśataṃ tasmātkṛtasaṃdhyāṃśakaṃ vinā
tridvyekasāhasramito vinā saṃdhyāṃśakena tu
tretādvāparatiṣyāṇāṃ kṛtasya kathayāmi vaḥ
nimeṣapañcadaśakā kāṣṭhā svasthasya suvratāḥ
martyasya cākṣṇostasyāś ca tatas triṃśatikā kalā
kalātriṃśatiko viprā muhūrta iti kalpitaḥ
muhūrtapañcadaśikā rajanī tādṛśaṃ tvahaḥ
pitrye rātryahanī māsaḥ pravibhāgastayoḥ punaḥ
kṛṣṇapakṣastvahasteṣāṃ śuklaḥ svapnāya śarvarī
triṃśadye mānuṣā māsāḥ pitryo māsastu sa smṛtaḥ
śatāni trīṇi māsānāṃ ṣaṣṭyā cāpyadhikāni vai
pitryaḥ saṃvatsaro hyeṣa mānuṣeṇa vibhāvyate
mānuṣeṇaiva mānena varṣāṇāṃ yacchataṃ bhavet
pitṝṇāṃ trīṇi varṣāṇi saṃkhyātānīha tāni vai
daśa vai dvyadhikā māsāḥ pitṛsaṃkhyeha saṃsmṛtā
laukikenaiva mānena abdo yo mānuṣaḥ smṛtaḥ
etaddivyamahorātramiti laiṅge 'tra paṭhyate
divye rātryahanī varṣaṃ pravibhāgastayoḥ punaḥ
ahastatrodagayanaṃ rātriḥ syāddakṣiṇāyanam
ete rātryahanī divye prasaṃkhyāte viśeṣataḥ
triṃśadyāni tu varṣāṇi divyo māsastu sa smṛtaḥ
mānuṣaṃ tu śataṃ viprā divyamāsāstrayastu te
daśa caiva tathāhāni divyo hyeṣa vidhiḥ smṛtaḥ
trīṇi varṣaśatānyeva ṣaṣṭivarṣāṇi yāni tu
divyaḥ saṃvatsaro hyeṣa mānuṣeṇa prakīrtitaḥ
trīṇi varṣasahasrāṇi mānuṣāṇi pramāṇataḥ
triṃśadanyāni varṣāṇi mataḥ saptarṣivatsaraḥ
nava yāni sahasrāṇi varṣāṇāṃ mānuṣāṇi tu
anyāni navatīścaiva dhrauvaḥ saṃvatsarastu saḥ
ṣaṭtriṃśattu sahasrāṇi varṣāṇāṃ mānuṣāṇi tu
varṣāṇāṃ tacchataṃ jñeyaṃ divyo hyeṣa vidhiḥ smṛtaḥ
trīṇyeva niyutānyāhurvarṣāṇāṃ mānuṣāṇi tu
ṣaṣṭiścaiva sahasrāṇi saṃkhyātāni tu saṃkhyayā
divyaṃ varṣasahasraṃ tu prāhuḥ saṃkhyāvido janāḥ
divyenaiva pramāṇena yugasaṃkhyāprakalpanam
pūrvaṃ kṛtayugaṃ nāma tatastretā vidhīyate
dvāparaśca kaliścaiva yugānyetāni suvratāḥ
atha saṃvatsarā dṛṣṭā mānuṣeṇa pramāṇataḥ
kṛtasyādyasya viprendrā divyamānena kīrtitam
sahasrāṇāṃ śatānyāsaṃścaturdaśa ca saṃkhyayā
catvāriṃśatsahasrāṇi tathānyāni kṛtaṃ yugam
tathā daśasahasrāṇāṃ varṣāṇāṃ śatasaṃkhyayā
aśītiś ca sahasrāṇi kālastretāyugasya ca
saptaiva niyutānyāhurvarṣāṇāṃ mānuṣāṇi tu
viṃśatiś ca sahasrāṇi kālastu dvāparasya ca
tathā śatasahasrāṇi varṣāṇāṃ trīṇi saṃkhyayā
ṣaṣṭiścaiva sahasrāṇi kālaḥ kaliyugasya tu
evaṃ caturyugaḥ kāla ṛte saṃdhyāṃśakātsmṛtaḥ
niyutānyeva ṣaṭtriṃśanniraṃśāni tu tāni vai
catvāriṃśattathā trīṇi niyutānīha saṃkhyayā
viṃśatiś ca sahasrāṇi saṃdhyāṃśaś ca caturyugaḥ
evaṃ caturyugākhyānāṃ sādhikā hyekasaptatiḥ
kṛtatretādiyuktānāṃ manorantaramucyate
manvantarasya saṃkhyā ca varṣāgreṇa prakīrtitā
triṃśatkoṭyastu varṣāṇāṃ mānuṣeṇa dvijottamāḥ
saptaṣaṣṭistathānyāni niyutānyadhikāni tu
viṃśatiś ca sahasrāṇi kālo 'yam adhikaṃ vinā
manvantarasya saṃkhyaiṣā laiṅge 'sminkīrtitā dvijāḥ
caturyugasya ca tathā varṣasaṃkhyā prakīrtitā
caturyugasahasraṃ vai kalpaścaiko dvijottamāḥ
niśānte sṛjate lokān naśyante niśi jantavaḥ
tatra vaimānikānāṃ tu aṣṭāviṃśatikoṭayaḥ
manvantareṣu vai saṃkhyā sāntareṣu yathātathā
trīṇi koṭiśatānyāsan koṭyo dvinavatis tathā
kalpe'tīte tu vai viprāḥ sahasrāṇāṃ tu saptatiḥ
punastathāṣṭasāhasraṃ sarvatraiva samāsataḥ
kalpāvasānikāṃstyaktvā pralaye samupasthite
maharlokāt prayāntyete janalokaṃ janāstataḥ
koṭīnāṃ dve sahasre tu aṣṭau koṭiśatāni tu
dviṣaṣṭiś ca tathā koṭyo niyutāni ca saptatiḥ
kalpārdhasaṃkhyā divyā vai kalpamevaṃ tu kalpayet
kalpānāṃ vai sahasraṃ tu varṣamekamajasya tu
varṣāṇāmaṣṭasāhasraṃ brāhmaṃ vai brahmaṇo yugam
savanaṃ yugasāhasraṃ sarvadevodbhavasya tu
savanānāṃ sahasraṃ tu trividhaṃ triguṇaṃ tathā
brahmaṇastu tathā proktaḥ kālaḥ kālātmanaḥ prabho
bhavodbhavastapaścaiva bhavyo rambhaḥkratuḥ punaḥ
ṛturvahnirhavyavāhaḥ sāvitraḥ śuddha eva ca
uśikaḥ kuśikaścaiva gāndhāro munisattamāḥ
ṛṣabhaś ca tathā ṣaḍjo majjālīyaś ca madhyamaḥ
vairājo vai niṣādaś ca mukhyo vai meghavāhanaḥ
pañcamaścitrakaścaiva ākūtir jñāna eva ca
manaḥ sudarśo bṛṃhaś ca tathā vai śvetalohitaḥ
raktaś ca pītavāsāś ca asitaḥ sarvarūpakaḥ
evaṃ kalpāstu saṃkhyātā brahmaṇo 'vyaktajanmanaḥ
koṭikoṭisahasrāṇi kalpānāṃ munisattamāḥ
gatāni tāvaccheṣāṇi aharniśyāni vai punaḥ
parānte vai vikārāṇi vikāraṃ yānti viśvataḥ
vikārasya śivasyājñāvaśenaiva tu saṃhṛtiḥ
saṃhṛte tu vikāre ca pradhāne cātmani sthite
sādharmyeṇāvatiṣṭhete pradhānapuruṣāvubhau
guṇānāṃ caiva vaiṣamye viprāḥ sṛṣṭiriti smṛtā
sāmye layo guṇānāṃ tu tayorheturmaheśvaraḥ
līlayā devadevena sargāstvīdṛgvidhāḥ kṛtāḥ
asaṃkhyātāś ca saṃkṣepāt pradhānād anvadhiṣṭhitāt
asaṃkhyātāś ca kalpākhyā hyasaṃkhyātāḥ pitāmahāḥ
harayaścāpyasaṃkhyātās tveka eva maheśvaraḥ
pradhānādipravṛttāni līlayā prākṛtāni tu
guṇātmikā ca tadvṛttistasya devasya vai tridhā
aprākṛtasya tasyādirmadhyāntaṃ nāsti cātmanaḥ
pitāmahasyātha paraḥ parārdhadvayasaṃmitaḥ
divā sṛṣṭaṃ tu yatsarvaṃ niśi naśyati cāsya tat
bhūrbhuvaḥsvarmahastatra naśyate cordhvato na ca
rātrau caikārṇave brahmā naṣṭe sthāvarajaṅgame
suṣvāpāmbhasi yastasmānnārāyaṇa iti smṛtaḥ
śarvaryante prabuddho vai dṛṣṭvā śūnyaṃ carācaram
sraṣṭuṃ tadā matiṃ cakre brahmā brahmavidāṃ varaḥ
udakairāplutāṃ kṣmāṃ tāṃ samādāya sanātanaḥ
pūrvavatsthāpayāmāsa vārāhaṃ rūpamāsthitaḥ
nadīnadasamudrāṃś ca pūrvavaccākarotprabhuḥ
kṛtvā dharāṃ prayatnena nimnonnativivarjitām
dharāyāṃ so 'cinotsarvān girīn dagdhān purāgninā
bhūrādyāṃś caturo lokān kalpayāmāsa pūrvavat
sraṣṭuṃ ca bhagavāṃścakre tadā sraṣṭā punarmatim
sūta uvāca
yadā sraṣṭuṃ matiṃ cakre mohaścāsīnmahātmanaḥ
dvijāś ca buddhipūrvaṃ tu brahmaṇo 'vyaktajanmanaḥ
tamo moho mahāmohas tāmisraścāndhasaṃjñitaḥ
avidyā pañcadhā hyeṣā prādurbhūtā svayambhuvaḥ
avidyayā munergrastaḥ sargo mukhya iti smṛtaḥ
asādhaka iti smṛtvā sargo mukhyaḥ prajāpatiḥ
abhyamanyata so 'nyaṃ vai nagā mukhyodbhavāḥ smṛtāḥ
tridhā kaṇṭho munestasya dhyāyato vai hyavartata
prathamaṃ tasya vai jajñe tiryaksroto mahātmanaḥ
ūrdhvasrotaḥ parastasya sāttvikaḥ sa iti smṛtaḥ
arvāksroto 'nugrahaś ca tathā bhūtādikaḥ punaḥ
brahmaṇo mahatastvādyo dvitīyo bhautikas tathā
sargastṛtīyaścaindriyasturīyo mukhya ucyate
tiryagyonyaḥ pañcamastu ṣaṣṭho daivika ucyate
saptamo mānuṣo viprā aṣṭamo 'nugrahaḥ smṛtaḥ
navamaścaiva kaumāraḥ prākṛtā vaikṛtāstvime
purastādasṛjaddevaḥ sanandaṃ sanakaṃ tathā
sanātanaṃ muniśreṣṭhā naiṣkarmyeṇa gatāḥ param
marīcibhṛgvaṅgirasaḥ pulastyaṃ pulahaṃ kratum
dakṣamatriṃ vasiṣṭhaṃ ca so 'sṛjadyogavidyayā
navaite brahmaṇaḥ putrā brahmajñā brāhmaṇottamāḥ
brahmavādina evaite brahmaṇaḥ sadṛśāḥ smṛtāḥ
saṃkalpaścaiva dharmaś ca hyadharmo dharmasaṃnidhiḥ
dvādaśaiva prajāstvetā brahmaṇo 'vyaktajanmanaḥ
ṛbhuṃ sanatkumāraṃ ca sasarjādau sanātanaḥ
tāvūrdhvaretasau divyau cāgrajau brahmavādinau
kumārau brahmaṇas tulyau sarvajñau sarvabhāvinau
vakṣye bhāryākulaṃ teṣāṃ munīnāmagrajanmanām
samāsato muniśreṣṭhāḥ prajāsambhūtimeva ca
śatarūpāṃ tu vai rājñīṃ virājamasṛjatprabhuḥ
svāyambhuvāttu vai rājñī śatarūpā tvayonijā
lebhe putradvayaṃ puṇyā tathā kanyādvayaṃ ca sā
uttānapādo hyavaro dhīmāñjyeṣṭhaḥ priyavrataḥ
jyeṣṭhā variṣṭhā tvākūtiḥ prasūtiścānujā smṛtā
upayeme tadākūtiṃ rucirnāma prajāpatiḥ
prasūtiṃ bhagavāndakṣo lokadhātrīṃ ca yoginīm
dakṣiṇāsahitaṃ yajñamākūtiḥ suṣuve tathā
dakṣiṇā janayāmāsa divyā dvādaśa putrikāḥ
prasūtiḥ suṣuve dakṣāccaturviṃśatikanyakāḥ
śraddhāṃ lakṣmīṃ dhṛtiṃ puṣṭiṃ tuṣṭiṃ medhāṃ kriyāṃ tathā
buddhiṃ lajjāṃ vapuḥśāntiṃ siddhiṃ kīrtiṃ mahātapāḥ
khyātiṃ śāntiṃ ca sambhūtiṃ smṛtiṃ prītiṃ kṣamāṃ tathā
saṃnatiṃ cānasūyāṃ ca ūrjāṃ svāhāṃ surāraṇim
svadhāṃ caiva mahābhāgāṃ pradadau ca yathākramam
śraddhādyāścaiva kīrtyantāstrayodaśa sudārikāḥ
dharmaṃ prajāpatiṃ jagmuḥ patiṃ paramadurlabhāḥ
upayeme bhṛgurdhīmān khyātiṃ tāṃ bhārgavāraṇim
sambhūtiṃ ca marīcistu smṛtiṃ caivāṅgirā muniḥ
prītiṃ pulastyaḥ puṇyātmā kṣamāṃ tāṃ pulaho muniḥ
kratuś ca saṃnatiṃ dhīmānatristāṃ cānasūyakām
ūrjāṃ vasiṣṭho bhagavānvariṣṭho vārijekṣaṇām
vibhāvasus tathā svāhāṃ svadhāṃ vai pitaras tathā
putrīkṛtā satī yā sā mānasī śivasambhavā
dakṣeṇa jagatāṃ dhātrī rudramevāsthitā patim
ardhanārīśvaraṃ dṛṣṭvā sargādau kanakāṇḍajaḥ
vibhajasveti cāhādau yadā jātā tadābhavat
tasyāścaivāṃśajāḥ sarvāḥ striyastribhuvane tathā
ekādaśāvidhā rudrāstasya cāṃśodbhavās tathā
strīliṅgamakhilaṃ sā vai puṃliṅgaṃ nīlalohitaḥ
taṃ dṛṣṭvā bhagavān brahmā dakṣamālokya suvratām
bhajasva dhātrīṃ jagatāṃ mamāpi ca tavāpi ca
punnāmno narakāttrāti iti putrītvihoktitaḥ
praśastā tava kānteyaṃ syāt putrī viśvamātṛkā
tasmāt putrī satī nāmnā tavaiṣā ca bhaviṣyati
evamuktastadā dakṣo niyogādbrahmaṇo muniḥ
labdhvā putrīṃ dadau sākṣāt satīṃ rudrāya sādaram
dharmasya patnyaḥ śraddhādyāḥ kīrtitā vai trayodaśa
tāsu dharmaprajāṃ vakṣye yathākramamanuttamam
kāmo darpo 'tha niyamaḥ saṃtoṣo lobha eva ca
śrutastu daṇḍaḥ samayo bodhaścaiva mahādyutiḥ
apramādaś ca vinayo vyavasāyo dvijottamāḥ
kṣemaṃ sukhaṃ yaśaścaiva dharmaputrāś ca tāsu vai
dharmasya vai kriyāyāṃ tu daṇḍaḥ samaya eva ca
apramādas tathā bodho buddherdharmasya tau sutau
tasmātpañcadaśaivaite tāsu dharmātmajāstviha
bhṛgupatnī ca suṣuve khyātirviṣṇoḥ priyāṃ śriyam
dhātāraṃ ca vidhātāraṃ merorjāmātarau sutau
prabhūtirnāma yā patnī marīceḥ suṣuve sutau
pūrṇamāsaṃ tu mārīcaṃ tataḥ kanyācatuṣṭayam
tuṣṭirjyeṣṭhā ca vai dṛṣṭiḥ kṛṣiścāpacitis tathā
kṣamā ca suṣuve putrān putrīṃ ca pulahācchubhām
kardamaṃ ca varīyāṃsaṃ sahiṣṇuṃ munisattamāḥ
tathā kanakapītāṃ sa pīvarīṃ pṛthivīsamām
prītyāṃ pulastyaś ca tathā janayāmāsa vai sutān
dattorṇaṃ vedabāhuṃ ca putrīṃ cānyāṃ dṛṣadvatīm
putrāṇāṃ ṣaṣṭisāhasraṃ saṃnatiḥ suṣuve śubhā
kratostu bhāryā sarve te vālakhilyā iti śrutāḥ
sinīvālīṃ kuhūṃ caiva rākāṃ cānumatiṃ tathā
smṛtiś ca suṣuve patnī muneścāṅgirasas tathā
labdhānubhāvamagniṃ ca kīrtimantaṃ ca suvratā
atrerbhāryānasūyā vai suṣuve ṣaṭprajāstu yāḥ
tāsvekā kanyakā nāmnā śrutiḥ sā sūnupañcakam
satyanetro munirbhavyo mūrtirāpaḥ śanaiścaraḥ
somaś ca vai śrutiḥ ṣaṣṭhī pañcātreyāstu sūnavaḥ
ūrjā vasiṣṭhādvai lebhe sutāṃś ca sutavatsalā
jyāyasī puṇḍarīkākṣān vāsiṣṭhān varalocanā
rajaḥ suhotro bāhuś ca savanaścānaghas tathā
sutapāḥ śukra ityete munervai sapta sūnavaḥ
yaścābhimānī bhagavān bhavātmā paitāmaho vahnirasuḥ prajānām
svāhā ca tasmātsuṣuve sutānāṃ trayaṃ trayāṇāṃ jagatāṃ hitāya
sūta uvāca
pavamānaḥ pāvakaś ca śuciragniś ca te smṛtāḥ
nirmathyaḥ pavamānastu vaidyutaḥ pāvakaḥ smṛtaḥ
śuciḥ saurastu vijñeyaḥ svāhāputrāstrayastu te
putraiḥ pautraistvihaiteṣāṃ saṃkhyā saṃkṣepataḥ smṛtā
visṛjya saptakaṃ cādau catvāriṃśannavaiva ca
ityete vahnayaḥ proktāḥ praṇīyante 'dhvareṣu ca
sarve tapasvinastvete sarve vratabhṛtaḥ smṛtāḥ
prajānāṃ patayaḥ sarve sarve rudrātmakāḥ smṛtāḥ
ayajvānaś ca yajvānaḥ pitaraḥ prītimānasāḥ
agniṣvāttāś ca yajvānaḥ śeṣā barhiṣadaḥ smṛtāḥ
menāṃ tu mānasīṃ teṣāṃ janayāmāsa vai svadhā
agniṣvāttātmajā menā mānasī lokaviśrutā
asūta menā mainākaṃ krauñcaṃ tasyānujāmumām
gaṅgāṃ haimavatīṃ jajñe bhavāṅgāśleṣapāvanīm
dharaṇīṃ janayāmāsa mānasīṃ yajñayājinīm
svadhā sā merurājasya patnī padmasamānanā
pitaro 'mṛtapāḥ proktāsteṣāṃ caiveha vistaraḥ
ṛṣīṇāṃ ca kulaṃ sarvaṃ śṛṇudhvaṃ tatsuvistaram
vadāmi pṛthagadhyāyasaṃsthitaṃ vastadūrdhvataḥ
dākṣāyaṇī satī yātā pārśvaṃ rudrasya pārvatī
paścāddakṣaṃ vinindyaiṣā patiṃ lebhe bhavaṃ tathā
tāṃ dhyātvā vyasṛjadrudrānanekānnīlalohitaḥ
ātmanastu samān sarvānsarvalokanamaskṛtān
yācito muniśārdūlā brahmaṇā prahasan kṣaṇāt
taistu saṃchāditaṃ sarvaṃ caturdaśavidhaṃ jagat
tāndṛṣṭvā vividhān rudrānnirmalānnīlalohitān
jarāmaraṇanirmuktān prāha rudrānpitāmahaḥ
namo 'stu vo mahādevāstrinetrā nīlalohitāḥ
sarvajñāḥ sarvagā dīrghā hrasvā vāmanakāḥ śubhāḥ
hiraṇyakeśā dṛṣṭighnā nityā buddhāś ca nirmalāḥ
nirdvaṃdvā vītarāgāś ca viśvātmāno bhavātmajāḥ
evaṃ stutvā tadā rudrān rudraṃ cāha bhavaṃ śivam
pradakṣiṇīkṛtya tadā bhagavānkanakāṇḍajaḥ
namo 'stu te mahādeva prajā nārhasi śaṃkara
mṛtyuhīnā vibho sraṣṭuṃ mṛtyuyuktāḥ sṛja prabho
tatastamāha bhagavānna hi me tādṛśī sthitiḥ
sa tvaṃ sṛja yathākāmaṃ mṛtyuyuktāḥ prajāḥ prabho
labdhvā sasarja sakalaṃ śaṃkarāccaturānanaḥ
jarāmaraṇasaṃyuktaṃ jagadetaccarācaram
śaṃkaro 'pi tadā rudrair nivṛttātmā hyadhiṣṭhitaḥ
sthāṇutvaṃ tasya vai viprāḥ śaṃkarasya mahātmanaḥ
niṣkalasyātmanaḥ śambhoḥ svecchādhṛtaśarīriṇaḥ
śaṃ rudraḥ sarvabhūtānāṃ karoti ghṛṇayā yataḥ
śaṃkaraścāprayatnena tadātmā yogavidyayā
vairāgyasthaṃ viraktasya vimuktiryacchamucyate
aṇostu viṣayatyāgaḥ saṃsārabhayataḥ kramāt
vairāgyājjāyate puṃso virāgo darśanāntare
vimukhyo viguṇatyāgo vijñānasyāvicārataḥ
tasya cāsya ca saṃdhānaṃ prasādātparameṣṭhinaḥ
dharmo jñānaṃ ca vairāgyamaiśvaryaṃ śaṃkarādiha
sa eva śaṃkaraḥ sākṣātpinākī nīlalohitaḥ
ye śaṃkarāśritāḥ sarve mucyante te na saṃśayaḥ
na gacchantyeva narakaṃ pāpiṣṭhā api dāruṇam
āśritāḥ śaṃkaraṃ tasmātprāpnuvanti ca śāśvatam
ṛṣaya ūcuḥ
māyāntāścaiva ghorādyā hyaṣṭaviṃśatireva ca
koṭayo narakāṇāṃ tu pacyante tāsu pāpinaḥ
anāśritāḥ śivaṃ rudraṃ śaṃkaraṃ nīlalohitam
āśrayaṃ sarvabhūtānāmavyayaṃ jagatāṃ patim
puruṣaṃ paramātmānaṃ puruhūtaṃ puruṣṭutam
tamasā kālarudrākhyaṃ rajasā kanakāṇḍajam
sattvena sarvagaṃ viṣṇuṃ nirguṇatve maheśvaram
kena gacchanti narakaṃ narāḥ kena mahāmate
karmaṇākarmaṇā vāpi śrotuṃ kautūhalaṃ hi naḥ
sūta uvāca
rahasyaṃ vaḥ pravakṣyāmi bhavasyāmitatejasaḥ
prabhāvaṃ śaṃkarasyādyaṃ saṃkṣepātsarvadarśinaḥ
yoginaḥ sarvatattvajñāḥ paraṃ vairāgyamāsthitāḥ
prāṇāyāmādibhiścāṣṭasādhanaiḥ sahacāriṇaḥ
karuṇādiguṇopetāḥ kṛtvāpi vividhāni te
karmāṇi narakaṃ svargaṃ gacchantyeva svakarmaṇā
prasādājjāyate jñānaṃ jñānādyogaḥ pravartate
yogena jāyate muktiḥ prasādādakhilaṃ tataḥ
ṛṣaya ūcuḥ
prasādād yadi vijñānaṃ svarūpaṃ vaktumarhasi
divyaṃ māheśvaraṃ caiva yogaṃ yogavidāṃ vara
kathaṃ karoti bhagavān cintayā rahitaḥ śivaḥ
prasādaṃ yogamārgeṇa kasminkāle nṛṇāṃ vibhuḥ
romaharṣaṇa uvāca
devānāṃ ca ṛṣīṇāṃ ca pitṝṇāṃ saṃnidhau purā
śailādinā tu kathitaṃ śṛṇvantu brahmasūnave
vyāsāvatārāṇi tathā dvāparānte ca suvratāḥ
yogācāryāvatārāṇi tathā tiṣye tu śūlinaḥ
tatratatra vibhoḥ śiṣyāś catvāraḥ śamabhājanāḥ
praśiṣyā bahavasteṣāṃ prasīdatyevamīśvaraḥ
evaṃ kramāgataṃ jñānaṃ mukhādeva nṛṇāṃ vibhoḥ
vaiśyāntaṃ brāhmaṇādyaṃ hi ghṛṇayā cānurūpataḥ
ṛṣaya ūcuḥ
dvāpare dvāpare vyāsāḥ ke vai kutrāntareṣu vai
kalpeṣu kasminkalpe no vaktumarhasi cātra tān
sūta uvāca
śṛṇvantu kalpe vārāhe dvijā vaivasvatāntare
vyāsāṃś ca sāmprataṃ rudrāṃs tathā sarvāntareṣu vai
vedānāṃ ca purāṇānāṃ tathā jñānapradarśakān
yathākramaṃ pravakṣyāmi sarvāvarteṣu sāmpratam
kratuḥ satyo bhārgavaś ca aṅgirāḥ savitā dvijāḥ
mṛtyuḥ śatakraturdhīmān vasiṣṭho munipuṃgavaḥ
sārasvatastridhāmā ca trivṛto munipuṃgavaḥ
śatatejāḥ svayaṃdharmo nārāyaṇa iti śrutaḥ
tarakṣuścāruṇirdhīmāṃs tathā devaḥ kṛtaṃjayaḥ
ṛtaṃjayo bharadvājo gautamaḥ kavisattamaḥ
vācaśravā muniḥ sākṣāttathā śuṣmāyaṇiḥ śuciḥ
tṛṇabindur munī rūkṣaḥ śaktiḥ śākteya uttaraḥ
jātūkarṇyo hariḥ sākṣātkṛṣṇadvaipāyano muniḥ
vyāsāstvete ca śṛṇvantu kalau yogeśvarān kramāt
asaṃkhyātā hi kalpeṣu vibhoḥ sarvāntareṣu ca
kalau rudrāvatārāṇāṃ vyāsānāṃ kila gauravāt
vaivasvatāntare kalpe vārāhe ye ca tān punaḥ
avatārān pravakṣyāmi tathā sarvāntareṣu vai
ṛṣaya ūcuḥ
manvantarāṇi vārāhe vaktumarhasi sāmpratam
tathaiva cordhvakalpeṣu siddhānvaivasvatāntare
romaharṣaṇa uvāca
manuḥ svāyambhuvastvādyastataḥ svārociṣo dvijāḥ
uttamastāmasaścaiva raivatāścākṣuṣas tathā
vaivasvataś ca sāvarṇir dharmaḥ sāvarṇikaḥ punaḥ
piśaṅgaścāpiśaṅgābhaḥ śabalo varṇakas tathā
aukārāntā akārādyā manavaḥ parikīrtitāḥ
śvetaḥ pāṇḍus tathā raktastāmraḥ pītaśca kāpilaḥ
kṛṣṇaḥ śyāmas tathā dhūmraḥ sudhūmraś ca dvijottamāḥ
apiśaṅgaḥ piśaṅgaś ca trivarṇaḥ śabalas tathā
kālaṃdhurastu kathitā varṇato manavaḥ śubhāḥ
nāmato varṇataścaiva varṇataḥ punareva ca
svarātmānaḥ samākhyātāścāntareśāḥ samāsataḥ
vaivasvata ṛkārastu manuḥ kṛṣṇaḥ sureśvaraḥ
saptamastasya vakṣyāmi yugāvarteṣu yoginaḥ
samatīteṣu kalpeṣu tathā cānāgateṣu vai
vārāhaḥ sāmprataṃ jñeyaḥ saptamāntarataḥ kramāt
yogāvatārāṃś ca vibhoḥ śiṣyāṇāṃ saṃtatis tathā
samprekṣya sarvakāleṣu tathāvarteṣu yoginām
ādye śvetaḥ kalau rudraḥ sutāro madanas tathā
suhotraḥ kaṅkaṇaścaiva lokākṣir munisattamāḥ
jaigīṣavyo mahātejā bhagavān dadhivāhanaḥ
ṛṣabhaś ca munirdhīmān ugraścātriḥ subālakaḥ
gautamaścātha bhagavān sarvadevanamaskṛtaḥ
vedaśīrṣaś ca gokarṇo guhāvāsī śikhaṇḍabhṛt
jaṭāmālyaṭṭahāsaś ca dāruko lāṅgalī tathā
mahākāyamuniḥ śūlī daṇḍī muṇḍīśvaraḥ svayam
sahiṣṇuḥ somaśarmā ca nakulīśo jagadguruḥ
vaivasvate 'ntare samyak proktā hi paramātmanaḥ
yogācāryāvatārā ye sarvāvarteṣu suvratāḥ
vyāsāścaivaṃ muniśreṣṭhā dvāpare dvāpare tvime
yogeśvarāṇāṃ catvāraḥ śiṣyāḥ pratyekamavyayāḥ
śvetaḥ śvetaśikhaṇḍī ca śvetāśvaḥ śvetalohitaḥ
dundubhiḥ śatarūpaś ca ṛcīkaḥ ketumāṃs tathā
viśokaśca vikeśaś ca vipāśaḥ pāpanāśanaḥ
sumukho durmukhaścaiva durdamo duratikramaḥ
sanakaś ca sanandaś ca prabhuryaś ca sanātanaḥ
ṛbhuḥ sanatkumāraś ca sudhāmā virajās tathā
śaṅkhapād vairajaścaiva meghaḥ sārasvatas tathā
suvāhano muniśreṣṭho meghavāho mahādyutiḥ
kapilaścāsuriścaiva tathā pañcaśikho muniḥ
vālkalaś ca mahāyogī dharmātmāno mahaujasaḥ
parāśaraś ca gargaś ca bhārgavaścāṅgirās tathā
balabandhur nirāmitraḥ ketuśṛṅgastapodhanaḥ
lambodaraś ca lambaśca lambākṣo lambakeśakaḥ
sarvajñaḥ samabuddhiś ca sādhyaḥ sarvastathaiva ca
sudhāmā kāśyapaścaiva vāsiṣṭho virajās tathā
atrir devasadaścaiva śravaṇo 'tha śraviṣṭhakaḥ
kuṇiś ca kuṇibāhuś ca kuśarīraḥ kunetrakaḥ
kaśyapo'pyuśanāścaiva cyavano 'tha bṛhaspatiḥ
utathyo vāmadevaś ca mahāyogo mahābalaḥ
vācaśravāḥ sudhīkaśca śyāvāśvaś ca yatīśvaraḥ
hiraṇyanābhaḥ kauśalyo logākṣiḥ kuthumis tathā
sumanturbarbarī vidvān kabandhaḥ kuśikaṃdharaḥ
plakṣo dālbhyāyaṇiścaiva ketumān gopanas tathā
bhallāvī madhupiṅgaśca śvetaketustaponidhiḥ
uśiko bṛhadaśvaś ca devalaḥ kavireva ca
śālihotro 'gniveśaśca yuvanāśvaḥ śaradvasuḥ
chagalaḥ kuṇḍakarṇaś ca kumbhaścaiva pravāhakaḥ
ulūko vidyutaścaiva maṇḍūko hyāśvalāyanaḥ
akṣapādaḥ kumāraś ca ulūko vatsa eva ca
kuśikaścaiva garbhaś ca mitraḥ kauruṣya eva ca
śiṣyāstvete mahātmānaḥ sarvāvarteṣu yoginām
vimalā brahmabhūyiṣṭhā jñānayogaparāyaṇāḥ
ete pāśupatāḥ siddhā bhasmoddhūlitavigrahāḥ
śiṣyāḥ praśiṣyāścaiteṣāṃ śataśo'tha sahasraśaḥ
prāpya pāśupataṃ yogaṃ rudralokāya saṃsthitāḥ
devādayaḥ piśācāntāḥ paśavaḥ parikīrtitāḥ
teṣāṃ patitvātsarveśo bhavaḥ paśupatiḥ smṛtaḥ
tena praṇīto rudreṇa paśūnāṃ patinā dvijāḥ
yogaḥ pāśupato jñeyaḥ parāvaravibhūtaye
sūta uvāca
saṃkṣepataḥ pravakṣyāmi yogasthānāni sāmpratam
kalpitāni śivenaiva hitāya jagatāṃ dvijāḥ
galādadho vitastyā yannābherupari cottamam
yogasthānamadho nābherāvartaṃ madhyamaṃ bhruvoḥ
sarvārthajñānaniṣpattirātmano yoga ucyate
ekāgratā bhaveccaiva sarvadā tatprasādataḥ
prasādasya svarūpaṃ yatsvasaṃvedyaṃ dvijottamāḥ
vaktuṃ na śakyaṃ brahmādyaiḥ kramaśo jāyate nṛṇām
yogaśabdena nirvāṇaṃ māheśaṃ padamucyate
tasya heturṛṣerjñānaṃ jñānaṃ tasya prasādataḥ
jñānena nirdahetpāpaṃ nirudhya viṣayān sadā
niruddhendriyavṛttestu yogasiddhirbhaviṣyati
yogo nirodho vṛtteṣu cittasya dvijasattamāḥ
sādhanānyaṣṭadhā cāsya kathitānīha siddhaye
yamastu prathamaḥ prokto dvitīyo niyamas tathā
tṛtīyamāsanaṃ proktaṃ prāṇāyāmastataḥ param
pratyāhāraṃ pañcamo vai dhāraṇā ca tataḥ parā
dhyānaṃ saptamamityuktaṃ samādhistvaṣṭamaḥ smṛtaḥ
tapasyuparamaścaiva yama ityabhidhīyate
ahiṃsā prathamo heturyamasya yamināṃ varāḥ
satyamasteyamaparaṃ brahmacaryāparigrahau
niyamasyāpi vai mūlaṃ yama eva na saṃśayaḥ
ātmavat sarvabhūtānāṃ hitāyaiva pravartanam
ahiṃsaiṣā samākhyātā yā cātmajñānasiddhidā
dṛṣṭaṃ śrutaṃ cānumitaṃ svānubhūtaṃ yathārthataḥ
kathanaṃ satyamityuktaṃ parapīḍāvivarjitam
nāślīlaṃ kīrtayedevaṃ brāhmaṇānāmiti śrutiḥ
paradoṣān parijñāya na vadediti cāparam
anādānaṃ parasvānāmāpadyapi vicārataḥ
manasā karmaṇā vācā tadasteyaṃ samāsataḥ
maithunasyāpravṛttirhi manovākkāyakarmaṇā
brahmacaryamiti proktaṃ yatīnāṃ brahmacāriṇām
iha vaikhānasānāṃ ca vidārāṇāṃ viśeṣataḥ
sadārāṇāṃ gṛhasthānaṃ tathaiva ca vadāmi vaḥ
svadāre vidhivatkṛtvā nivṛttiścānyataḥ sadā
manasā karmaṇā vācā brahmacaryamiti smṛtam
medhyā svanārī sambhogaṃ kṛtvā snānaṃ samācaret
evaṃ gṛhastho yuktātmā brahmacārī na saṃśayaḥ
ahiṃsāpyevamevaiṣā dvijagurvagnipūjane
vidhinā yādṛśī hiṃsā sā tvahiṃsā iti smṛtā
striyaḥ sadā parityājyāḥ saṅgaṃ naiva ca kārayet
kuṇapeṣu yathā cittaṃ tathā kuryādvicakṣaṇaḥ
viṇmūtrotsargakāleṣu bahirbhūmau yathā matiḥ
tathā kāryā ratau cāpi svadāre cānyataḥ kutaḥ
aṅgārasadṛśī nārī ghṛtakumbhasamaḥ pumān
tasmānnārīṣu saṃsargaṃ dūrataḥ parivarjayet
bhogena tṛptirnaivāsti viṣayāṇāṃ vicārataḥ
tasmādvirāgaḥ kartavyo manasā karmaṇā girā
na jātu kāmaḥ kāmānāmupabhogena śāmyati
haviṣā kṛṣṇavartmeva bhūya evābhivardhate
tasmāttyāgaḥ sadā kāryastvamṛtatvāya yoginā
avirakto yato martyo nānāyoniṣu vartate
tyāgenaivāmṛtatvaṃ hi śrutismṛtividāṃ varāḥ
karmaṇā prajayā nāsti dravyeṇa dvijasattamāḥ
tasmādvirāgaḥ kartavyo manovākkāyakarmaṇā
ṛtau ṛtau nivṛttistu brahmacaryamiti smṛtam
yamāḥ saṃkṣepataḥ proktā niyamāṃś ca vadāmi vaḥ
śaucamijyā tapo dānaṃ svādhyāyopasthanigrahaḥ
vratopavāsamaunaṃ ca snānaṃ ca niyamā daśa
niyamaḥ syādanīhā ca śaucaṃ tuṣṭistapas tathā
japaḥ śivapraṇīdhānaṃ padmakādyaṃ tathāsanam
bāhyamābhyantaraṃ proktaṃ śaucamābhyantaraṃ varam
bāhyaśaucena yuktaḥ saṃs tathā cābhyantaraṃ caret
āgneyaṃ vāruṇaṃ brāhmaṃ kartavyaṃ śivapūjakaiḥ
snānaṃ vidhānataḥ samyak paścād ābhyantaraṃ caret
ā dehāntaṃ mṛdālipya tīrthatoyeṣu sarvadā
avagāhyāpi malino hyantaḥśaucavivarjitaḥ
śaivalā jhaṣakā matsyāḥ sattvā matsyopajīvinaḥ
sadāvagāhya salile viśuddhāḥ kiṃ dvijottamāḥ
tasmādābhyantaraṃ śaucaṃ sadā kāryaṃ vidhānataḥ
ātmajñānāmbhasi snātvā sakṛdālipya bhāvataḥ
suvairāgyamṛdā śuddhaḥ śaucamevaṃ prakīrtitam
śuddhasya siddhayo dṛṣṭā naivāśuddhasya siddhayaḥ
nyāyenāgatayā vṛttyā saṃtuṣṭo yastu suvrataḥ
saṃtoṣastasya satatamatītārthasya cāsmṛtiḥ
cāndrāyaṇādinipuṇastapāṃsi suśubhāni ca
svādhyāyastu japaḥ proktaḥ praṇavasya tridhā smṛtaḥ
vācikaścādhamo mukhya upāṃśuścottamottamaḥ
mānaso vistareṇaiva kalpe pañcākṣare smṛtaḥ
tathā śivapraṇīdhānaṃ manovākkāyakarmaṇā
śivajñānaṃ gurorbhaktiracalā supratiṣṭhitā
nigraho hyapahṛtyāśu prasaktānīndriyāṇi ca
viṣayeṣu samāsena pratyāhāraḥ prakīrtitaḥ
cittasya dhāraṇā proktā sthānabandhaḥ samāsataḥ
tasyāḥ svāsthyena dhyānaṃ ca samādhiś ca vicārataḥ
tatraikacittatā dhyānaṃ pratyayāntaravarjitam
cidbhāsamarthamātrasya dehaśūnyamiva sthitam
samādhiḥ sarvahetuś ca prāṇāyāma iti smṛtaḥ
prāṇaḥ svadehajo vāyuryamastasya nirodhanam
tridhā dvijairyamaḥ prokto mando madhyottamas tathā
prāṇāpānanirodhastu prāṇāyāmaḥ prakīrtitaḥ
prāṇāyāmasya mānaṃ tu mātrādvādaśakaṃ smṛtam
nīco dvādaśamātrastu uddhāto dvādaśaḥ smṛtaḥ
madhyamas tu dviruddhātaś caturviṃśatimātrakaḥ
mukhyastu yastriruddhātaḥ ṣaṭtriṃśanmātra ucyate
prasvedakampanotthānajanakaśca yathākramam
ānandodbhavayogārthaṃ nidrāghūrṇistathaiva ca
romāñcadhvanisaṃviddhasvāṅgamoṭanakampanam
bhramaṇaṃ svedajanyā sā saṃvinmūrchā bhavedyadā
tadottamottamaḥ proktaḥ prāṇāyāmaḥ suśobhanaḥ
sagarbho 'garbha ityuktaḥ sajapo vijapaḥ kramāt
ibho vā śarabho vāpi durādharṣo 'tha kesarī
gṛhīto damyamānastu yathāsvasthastu jāyate
tathā samīraṇo 'svastho durādharṣaś ca yoginām
nyāyataḥ sevyamānastu sa evaṃ svasthatāṃ vrajet
yathaiva mṛgarāṅnāgaḥ śarabho vāpi durmadaḥ
kālāntaravaśādyogāddamyate paramādarāt
tathā paricayātsvāsthyaṃ samatvaṃ cādhigacchati
yogādabhyasate yastu vyasanaṃ naiva jāyate
evamabhyasyamānastu muneḥ prāṇo vinirdahet
manovākkāyajān doṣān karturdehaṃ ca rakṣati
saṃyuktasya tathā samyakprāṇāyāmena dhīmataḥ
doṣāttasmācca naśyanti niśvāsastena jīryate
prāṇāyāmena sidhyanti divyāḥ śāntyādayaḥ kramāt
śāntiḥ praśāntirdīptiś ca prasādaś ca tathā kramāt
ādau catuṣṭayasyeha proktā śāntiriha dvijāḥ
sahajāgantukānāṃ ca pāpānāṃ śāntir ucyate
praśāntiḥ saṃyamaḥ samyagvacasāmiti saṃsmṛtā
prakāśo dīptirityuktaḥ sarvataḥ sarvadā dvijāḥ
sarvendriyaprasādastu buddhervai marutāmapi
prasāda iti samproktaḥ svānte tviha catuṣṭaye
prāṇo 'pānaḥ samānaś ca udāno vyāna eva ca
nāgaḥ kūrmastu kṛkalo devadatto dhanaṃjayaḥ
eteṣāṃ yaḥ prasādastu marutāmiti saṃsmṛtaḥ
prayāṇaṃ kurute tasmādvāyuḥ prāṇa iti smṛtaḥ
apānayatyapānastu āhārādīn krameṇa ca
vyāno vyānāmayatyaṅgaṃ vyādhyādīnāṃ prakopakaḥ
udvejayati marmāṇi udāno 'yaṃ prakīrtitaḥ
samaṃ nayati gātrāṇi samānaḥ pañca vāyavaḥ
udgāre nāga ākhyātaḥ kūrma unmīlane tu saḥ
kṛkalaḥ kṣutakāyaiva devadatto vijṛmbhaṇe
dhanaṃjayo mahāghoṣaḥ sarvagaḥ sa mṛte 'pi hi
iti yo daśavāyūnāṃ prāṇāyāmena sidhyati
prasādo 'sya turīyā tu saṃjñā viprāścatuṣṭaye
visvarastu mahān prajño mano brahmā citiḥ smṛtiḥ
khyātiḥ saṃvittataḥ paścādīśvaro matireva ca
buddheretāḥ dvijāḥ saṃjñā mahataḥ parikīrtitāḥ
asyā buddheḥ prasādastu prāṇāyāmena sidhyati
visvaro visvarībhāvo dvaṃdvānāṃ munisattamāḥ
agrajaḥ sarvatattvānāṃ mahānyaḥ parimāṇataḥ
yatpramāṇaguhā prajñā manastu manute yataḥ
bṛhattvād bṛṃhaṇatvācca brahmā brahmavidāṃvarāḥ
sarvakarmāṇi bhogārthaṃ yaccinoti citiḥ smṛtā
smarate yatsmṛtiḥ sarvaṃ saṃvidvai vindate yataḥ
khyāyate yattviti khyātir jñānādibhir anekaśaḥ
sarvatattvādhipaḥ sarvaṃ vijānāti yadīśvaraḥ
manute manyate yasmānmatirmatimatāṃvarāḥ
arthaṃ bodhayate yacca budhyate buddhirucyate
asyā buddheḥ prasādastu prāṇāyāmena sidhyati
doṣānvinirdahetsarvān prāṇāyāmādasau yamī
pātakaṃ dhāraṇābhistu pratyāhāreṇa nirdahet
viṣayānviṣavaddhyātvā dhyānenānīśvarān guṇān
samādhinā yatiśreṣṭhāḥ prajñāvṛddhiṃ vivardhayet
sthānaṃ labdhvaiva kurvīta yogāṣṭāṅgāni vai kramāt
labdhvāsanāni vidhivadyogasiddhyartham ātmavit
ādeśakāle yogasya darśanaṃ hi na vidyate
agnyabhyāse jale vāpi śuṣkaparṇacaye tathā
jantuvyāpte śmaśāne ca jīrṇagoṣṭhe catuṣpathe
saśabde sabhaye vāpi caityavalmīkasaṃcaye
aśubhe durjanākrānte maśakādisamanvite
nācareddehabādhāyāṃ daurmanasyādisambhave
sugupte tu śubhe ramye guhāyāṃ parvatasya tu
bhavakṣetre sugupte vā bhavārāme vane'pi vā
gṛhe tu suśubhe deśe vijane jantuvarjite
atyantanirmale samyak supralipte vicitrite
darpaṇodarasaṃkāśe kṛṣṇāgarusudhūpite
nānāpuṣpasamākīrṇe vitānopari śobhite
phalapallavamūlāḍhye kuśapuṣpasamanvite
samāsanastho yogāṅgānyabhyaseddhṛṣitaḥ svayam
praṇipatya guruṃ paścādbhavaṃ devīṃ vināyakam
yogīśvarān saśiṣyāṃś ca yogaṃ yuñjīta yogavit
āsanaṃ svastikaṃ baddhvā padmamardhāsanaṃ tu vā
samajānus tathā dhīmānekajānurathāpivā
samaṃ dṛḍhāsano bhūtvā saṃhṛtya caraṇāvubhau
saṃvṛtāsyopabaddhākṣa uro viṣṭabhya cāgrataḥ
pārṣṇibhyāṃ vṛṣaṇau rakṣaṃs tathā prajananaṃ punaḥ
kiṃcidunnāmitaśira dantairdantānna saṃspṛśet
samprekṣya nāsikāgraṃ svaṃ diśaścānavalokayan
tamaḥ pracchādya rajasā rajaḥ sattvena chādayet
tataḥ sattvasthito bhūtvā śivadhyānaṃ samabhyaset
oṃkāravācyaṃ paramaṃ śuddhaṃ dīpaśikhākṛtim
dhyāyedvai puṇḍarīkasya karṇikāyāṃ samāhitaḥ
nābheradhastādvā vidvān dhyātvā kamalamuttamam
tryaṅgule cāṣṭakoṇaṃ vā pañcakoṇamathāpi vā
trikoṇaṃ ca tathāgneyaṃ saumyaṃ sauraṃ svaśaktibhiḥ
sauraṃ saumya tathāgneyamatha vānukrameṇa tu
āgneyaṃ ca tataḥ sauraṃ saumyamevaṃ vidhānataḥ
agneradhaḥ prakalpyaivaṃ dharmādīnāṃ catuṣṭayam
guṇatrayaṃ krameṇaiva maṇḍalopari bhāvayet
sattvasthaṃ cintayedrudraṃ svaśaktyā parimaṇḍitam
nābhau vātha gale vāpi bhrūmadhye vā yathāvidhi
lalāṭaphalikāyāṃ vā mūrdhni dhyānaṃ samācaret
dvidale ṣoḍaśāre vā dvādaśāre krameṇa tu
daśāre vā ṣaḍasre vā caturasre smarecchivam
kanakābhe tathāgārasaṃnibhe susite 'pi vā
dvādaśādityasaṃkāśe candrabimbasame 'pi vā
vidyutkoṭinibhe sthāne cintayetparameśvaram
agnivarṇe 'thavā vidyudvalayābhe samāhitaḥ
vajrakoṭiprabhe sthāne padmarāganibhe 'pi vā
nīlalohitabimbe vā yogī dhyānaṃ samabhyaset
maheśvaraṃ hṛdi dhyāyennābhipadme sadāśivam
candracūḍaṃ lalāṭe tu bhrūmadhye śaṃkaraṃ svayam
divye ca śāśvatasthāne śivadhyānaṃ samabhyaset
nirmalaṃ niṣkalaṃ brahma suśāntaṃ jñānarūpiṇam
alakṣaṇamanirdeśyamaṇoralpataraṃ śubham
nirālambam atarkyaṃ ca vināśotpattivarjitam
kaivalyaṃ caiva nirvāṇaṃ niḥśreyasam anuttamam
amṛtaṃ cākṣaraṃ brahma hyapunarbhavam adbhutam
mahānandaṃ parānandaṃ yogānandamanāmayam
heyopādeyarahitaṃ sūkṣmātsūkṣmataraṃ śivam
svayaṃvedyamavedyaṃ tacchivaṃ jñānamayaṃ param
atīndriyam anābhāsaṃ paraṃ tattvaṃ parātparam
sarvopādhivinirmuktaṃ dhyānagamyaṃ vicārataḥ
advayaṃ tamasaścaiva parastātsaṃsthitaṃ param
manasyevaṃ mahādevaṃ hṛtpadme vāpi cintayet
nābhau sadāśivaṃ cāpi sarvadevātmakaṃ vibhum
dehamadhye śivaṃ devaṃ śuddhajñānamayaṃ vibhum
kanyasenaiva mārgeṇa codghātenāpi śaṃkaram
kramaśaḥ kanyasenaiva madhyamenāpi suvrataḥ
uttamenāpi vai vidvān kumbhakena samabhyaset
dvātriṃśad recayeddhīmān hṛdi nābhau samāhitaḥ
recakaṃ pūrakaṃ tyaktvā kumbhakaṃ ca dvijottamāḥ
sākṣātsamarasenaiva dehamadhye smarecchivam
ekībhāvaṃ sametyaivaṃ tatra yadrasasambhavam
ānandaṃ brahmaṇo vidvān sākṣātsamarase sthitaḥ
dhāraṇā dvādaśāyāmā dhyānaṃ dvādaśa dhāraṇam
dhyānaṃ dvādaśakaṃ yāvatsamādhir abhidhīyate
athavā jñānināṃ viprāḥ samparkādeva jāyate
prayatnādvā tayostulyaṃ cirādvā hyacirāddvijāḥ
yogāntarāyās tasyātha jāyante yuñjataḥ punaḥ
naśyanty abhyāsatas te 'pi praṇidhānena vai guroḥ
sūta uvāca
ālasyaṃ prathamaṃ paścādvyādhipīḍā prajāyate
pramādaḥ saṃśayasthāne cittasyehānavasthitiḥ
aśraddhādarśanaṃ bhrāntirduḥkhaṃ ca trividhaṃ tataḥ
daurmanasyamayogyeṣu viṣayeṣu ca yogyatā
daśadhābhiprajāyante muneryogāntarāyakāḥ
ālasyaṃ cāpravṛttiś ca gurutvātkāyacittayoḥ
vyādhayo dhātuvaiṣamyāt karmajā doṣajās tathā
pramādastu samādhestu sādhanānām abhāvanam
idaṃ vetyubhayaspṛktaṃ vijñānaṃ sthānasaṃśayaḥ
anavasthitacittatvam apratiṣṭhā hi yoginaḥ
labdhāyāmapi bhūmau ca cittasya bhavabandhanāt
aśraddhābhāvarahitā vṛttirvai sādhaneṣu ca
sādhye cittasya hi gurau jñānācāraśivādiṣu
viparyayajñānamiti bhrāntidarśanam ucyate
anātmanyātmavijñānamajñānāttasya saṃnidhau
duḥkhamādhyātmikaṃ proktaṃ tathā caivādhibhautikam
ādhidaivikamityuktaṃ trividhaṃ sahajaṃ punaḥ
icchāvighātātsaṃkṣobhaścetasastadudāhṛtam
daurmanasyaṃ niroddhavyaṃ vairāgyeṇa pareṇa tu
tamasā rajasā caiva saṃspṛṣṭaṃ durmanaḥ smṛtam
tadā manasi saṃjātaṃ daurmanasyamiti smṛtam
haṭhātsvīkaraṇaṃ kṛtvā yogyāyogyavivekataḥ
viṣayeṣu vicitreṣu jantorviṣayalolatā
antarāyā iti khyātā yogasyaite hi yoginām
atyantotsāhayuktasya naśyanti na ca saṃśayaḥ
pranaṣṭeṣvantarāyeṣu dvijāḥ paścāddhi yoginaḥ
upasargāḥ pravartante sarve te 'siddhisūcakāḥ
pratibhā prathamā siddhirdvitīyā śravaṇā smṛtā
vārttā tṛtīyā viprendrāsturīyā ceha darśanā
āsvādā pañcamī proktā vedanā ṣaṣṭhikā smṛtā
svalpaṣaṭsiddhisaṃtyāgātsiddhidāḥ siddhayo muneḥ
pratibhā pratibhāvṛtiḥ pratibhāva iti sthitiḥ
buddhirvivecanā vedyaṃ budhyate buddhirucyate
sūkṣme vyavahite'tīte viprakṛṣṭe tvanāgate
sarvatra sarvadā jñānaṃ pratibhānukrameṇa tu
śravaṇātsarvaśabdānāmaprayatnena yoginaḥ
hrasvadīrghaplutādīnāṃ guhyānāṃ śravaṇādapi
sparśasyādhigamo yastu vedanā tūpapāditā
darśanāddivyarūpāṇāṃ darśanaṃ cāprayatnataḥ
saṃviddivyarase tasminnāsvādo hyaprayatnataḥ
vārttā ca divyagandhānāṃ tanmātrā buddhisaṃvidā
vindante yoginastasmādābrahmabhuvanaṃ dvijāḥ
jagatyasmin hi dehasthaṃ catuḥṣaṣṭiguṇaṃ samam
aupasargikam eteṣu guṇeṣu guṇitaṃ dvijāḥ
saṃtyājyaṃ sarvathā sarvamaupasargikamātmanaḥ
paiśāce pārthivaṃ cāpyaṃ rākṣasānāṃ pure dvijāḥ
yākṣe tu taijasaṃ proktaṃ gāndharve śvasanātmakam
aindre vyomātmakaṃ sarvaṃ saumye caiva tu mānasam
prājāpatye tvahaṅkāraṃ brāhme bodhamanuttamam
ādye cāṣṭau dvitīye ca tathā ṣoḍaśarūpakam
caturviṃśattṛtīye tu dvātriṃśacca caturthake
catvāriṃśat pañcame tu bhūtamātrātmakaṃ smṛtam
gandho rasas tathā rūpaṃ śabdaḥ sparśastathaiva ca
pratyekamaṣṭadhā siddhaṃ pañcame tacchatakratoḥ
tathāṣṭacatvāriṃśacca ṣaṭpañcāśattathaiva ca
catuḥṣaṣṭiguṇaṃ brāhmaṃ labhate dvijasattamāḥ
aupasargikam ā brahmabhuvaneṣu parityajet
lokeṣvālokya yogena yogavitparamaṃ sukham
sthūlatā hrasvatā bālyaṃ vārdhakyaṃ yauvanaṃ tathā
nānājātisvarūpaṃ ca caturbhir dehadhāraṇam
pārthivāṃśaṃ vinā nityaṃ surabhir gandhasaṃyutaḥ
etadaṣṭaguṇaṃ proktamaiśvaryaṃ pārthivaṃ mahat
jale nivasanaṃ yadvad bhūmyāmiva vinirgamaḥ
icchecchaktaḥ svayaṃ pātuṃ samudramapi nāturaḥ
yatrecchati jagatyasmiṃstatrāsya jaladarśanam
yadyadvastu samādāya bhoktumicchati kāmataḥ
tattadrasānvitaṃ tasya trayāṇāṃ dehadhāraṇam
bhāṇḍaṃ vinātha hastena jalapiṇḍasya dhāraṇam
avraṇatvaṃ śarīrasya pārthivena samanvitam
etat ṣoḍaśakaṃ proktamāpyamaiśvaryamuttamam
dehādagnivinirmāṇaṃ tattāpabhayavarjitam
lokaṃ dagdhamapīhānyadadagdhaṃ svavidhānataḥ
jalamadhye hutavahaṃ cādhāya parirakṣaṇam
agninigrahaṇaṃ haste smṛtimātreṇa cāgamaḥ
bhasmībhūtavinirmāṇaṃ yathāpūrvaṃ sakāmataḥ
dvābhyāṃ rūpaviniṣpattir vinā taistribhir ātmanaḥ
caturviṃśātmakaṃ hyetattaijasaṃ munipuṅgavāḥ
manogatitvaṃ bhūtānāmantarnivasanaṃ tathā
parvatādimahābhāraskandhenodvahanaṃ punaḥ
laghutvaṃ ca gurutvaṃ ca pāṇibhyāṃ vāyudhāraṇam
aṅgulyagranighātena bhūmeḥ sarvatra kaṃpanam
ekena dehaniṣpattirvātaiśvaryaṃ smṛtaṃ budhaiḥ
chāyāvihīnaniṣpattirindriyāṇāṃ ca darśanam
ākāśagamanaṃ nityamindriyārthaiḥ samanvitam
dūre ca śabdagrahaṇaṃ sarvaśabdāvagāhanam
tanmātraliṅgagrahaṇaṃ sarvaprāṇinidarśanam
aindram aiśvaryam ityuktametairuktaḥ purātanaḥ
yathākāmopalabdhiś ca yathākāmavinirgamaḥ
sarvatrābhibhavaścaiva sarvaguhyanidarśanam
kāmānurūpanirmāṇaṃ vaśitvaṃ priyadarśanam
saṃsāradarśanaṃ caiva mānasaṃ guṇalakṣaṇam
chedanaṃ tāḍanaṃ bandhaṃ saṃsāraparivartanam
sarvabhūtaprasādaś ca mṛtyukālajayas tathā
prājāpatyamidaṃ proktam āhaṅkārikamuttamam
akāraṇajagatsṛṣṭistathānugraha eva ca
pralayaścādhikāraś ca lokavṛttapravartanam
asādṛśyamidaṃ vyaktaṃ nirmāṇaṃ ca pṛthakpṛthak
saṃsārasya ca kartṛtvaṃ brāhmam etad anuttamam
etāvattattvamityuktaṃ prādhānyaṃ vaiṣṇavaṃ padam
brahmaṇā tadguṇaṃ śakyaṃ vettumanyairna śakyate
vidyate tatparaṃ śaivaṃ viṣṇunā nāvagamyate
asaṃkhyeyaguṇaṃ śuddhaṃ ko jānīyācchivātmakam
vyutthāne siddhayaścaitā hyupasargāś ca kīrtitāḥ
niroddhavyāḥ prayatnena vairāgyeṇa pareṇa tu
nāśātiśayatāṃ jñātvā viṣayeṣu bhayeṣu ca
aśraddhayā tyajetsarvaṃ virakta iti kīrtitaḥ
vaitṛṣṇyaṃ puruṣe khyātaṃ guṇavaitṛṣṇyamucyate
vairāgyeṇaiva saṃtyājyāḥ siddhayaścaupasargikāḥ
aupasargikam ā brahmabhuvaneṣu parityajet
nirudhyaiva tyajetsarvaṃ prasīdati maheśvaraḥ
prasanne vimalā muktirvairāgyeṇa pareṇa vai
athavānugrahārthaṃ ca līlārthaṃ vā tadā muniḥ
anirudhya viceṣṭedyaḥ so'pyevaṃ hi sukhī bhavet
kvacidbhūmiṃ parityajya hyākāśe krīḍate śriyā
udgirecca kvacidvedān sūkṣmānarthān samāsataḥ
kvacicchrute tadarthena ślokabandhaṃ karoti saḥ
kvaciddaṇḍakabandhaṃ tu kuryādbandhaṃ sahasraśaḥ
mṛgapakṣisamūhasya rutajñānaṃ ca vindati
brahmādyaṃ sthāvarāntaṃ ca hastāmalakavadbhavet
bahunātra kimuktena vijñānāni sahasraśaḥ
utpadyante muniśreṣṭhā munestasya mahātmanaḥ
abhyāsenaiva vijñānaṃ viśuddhaṃ ca sthiraṃ bhavet
tejorūpāṇi sarvāṇi sarvaṃ paśyati yogavit
devabimbānyanekāni vimānāni sahasraśaḥ
paśyati brahmaviṣṇvindrayamāgnivaruṇādikān
grahanakṣatratārāś ca bhuvanāni sahasraśaḥ
pātālatalasaṃsthāś ca samādhisthaḥ sa paśyati
ātmavidyāpradīpena svasthenācalanena tu
prasādāmṛtapūrṇena sattvapātrasthitena tu
tamo nihatya puruṣaḥ paśyati hyātmanīśvaram
tasya prasādāddharmaś ca aiśvaryaṃ jñānameva ca
vairāgyamapavargaś ca nātra kāryā vicāraṇā
na śakyo vistaro vaktuṃ varṣāṇāmayutairapi
yoge pāśupate niṣṭhā sthātavyaṃ ca munīśvarāḥ
sūta uvāca
satāṃ jitātmanāṃ sākṣāddvijātīnāṃ dvijottamāḥ
dharmajñānāṃ ca sādhūnāmācāryāṇāṃ śivātmanām
dayāvatāṃ dvijaśreṣṭhās tathā caiva tapasvinām
saṃnyāsināṃ viraktānāṃ jñānināṃ vaśagātmanām
dānināṃ caiva dāntānāṃ trayāṇāṃ satyavādinām
alubdhānāṃ sayogānāṃ śrutismṛtividāṃ dvijāḥ
śrautasmārtāviruddhānāṃ prasīdati maheśvaraḥ
saditi brahmaṇaḥ śabdastadante ye labhantyuta
sāyujyaṃ brahmaṇo yāti tena santaḥ pracakṣate
daśātmake ye viṣaye sādhane cāṣṭalakṣaṇe
na krudhyanti na hṛṣyanti jitātmānastu te smṛtāḥ
sāmānyeṣu ca dravyeṣu tathā vaiśeṣikeṣu ca
brahmakṣatraviśo yasmādyuktāstasmāddvijātayaḥ
varṇāśrameṣu yuktasya svargādisukhakāriṇaḥ
śrautasmārtasya dharmasya jñānāddharmajña ucyate
vidyāyāḥ sādhanātsādhubrahmacārī gurorhitaḥ
kriyāṇāṃ sādhanāccaiva gṛhasthaḥ sādhurucyate
sādhanāttapaso 'raṇye sādhurvaikhānasaḥ smṛtaḥ
yatamāno yatiḥ sādhuḥ smṛto yogasya sādhanāt
evamāśramadharmāṇāṃ sādhanātsādhavaḥ smṛtāḥ
gṛhastho brahmacārī ca vānaprastho yatis tathā
dharmādharmāviha proktau śabdāvetau kriyātmakau
kuśalākuśalaṃ karma dharmādharmāviti smṛtau
dhāraṇārthe mahān hyeṣa dharmaśabdaḥ prakīrtitaḥ
adhāraṇe mahattve ca adharma iti cocyate
atreṣṭaprāpako dharma ācāryairupadiśyate
adharmaścāniṣṭaphalo hyācāryairupadiśyate
vṛddhāś cālolupāś caiva ātmavanto hyadāmbhikāḥ
samyagvinītā ṛjavastānācāryān pracakṣate
svayamācarate yasmādācāre sthāpayatyapi
ācinoti ca śāstrārthānācāryastena cocyate
vijñeyaṃ śravaṇācchrautaṃ smaraṇātsmārtamucyate
ijyā vedātmakaṃ śrautaṃ smārtaṃ varṇāśramātmakam
dṛṣṭvānurūpamarthaṃ yaḥ pṛṣṭo naivāpi gūhati
yathādṛṣṭapravādastu satyaṃ laiṅge 'tra paṭhyate
brahmacaryaṃ tathā maunaṃ nirāhāratvameva ca
ahiṃsā sarvataḥ śāntistapa ityabhidhīyate
ātmavat sarvabhūteṣu yo hitāyāhitāya ca
vartate tvasakṛdvṛttiḥ kṛtsnā hyeṣā dayā smṛtā
yadyadiṣṭatamaṃ dravyaṃ nyāyenaivāgataṃ kramāt
tattadguṇavate deyaṃ dātustaddānalakṣaṇam
dānaṃ trividhamityetatkaniṣṭhajyeṣṭhamadhyamam
kāruṇyātsarvabhūtebhyaḥ saṃvibhāgastu madhyamaḥ
śrutismṛtibhyāṃ vihito dharmo varṇāśramātmakaḥ
śiṣṭācārāviruddhaś ca sa dharmaḥ sādhurucyate
māyākarmaphalatyāgī śivātmā parikīrtitaḥ
nivṛttaḥ sarvasaṅgebhyo yukto yogī prakīrtitaḥ
asakto bhayato yastu viṣayeṣu vicārya ca
alubdhaḥ saṃyamī proktaḥ prārthito'pi samantataḥ
ātmārthaṃ vā parārthaṃ vā indriyāṇīha yasya vai
na mithyā sampravartante śamasyaiva tu lakṣaṇam
anudvigno hyaniṣṭeṣu tatheṣṭānnābhinandati
prītitāpaviṣādebhyo vinivṛttirviraktatā
saṃnyāsaḥ karmaṇāṃ nyāsaḥ kṛtānāmakṛtaiḥ saha
kuśalākuśalānāṃ tu prahāṇaṃ nyāsa ucyate
avyaktādyaviśeṣānte vikāre 'sminnacetane
cetanācetanānyatvavijñānaṃ jñānamucyate
evaṃ tu jñānayuktasya śraddhāyuktasya śaṅkaraḥ
prasīdati na saṃdeho dharmaścāyaṃ dvijottamāḥ
kiṃ tu guhyatamaṃ vakṣye sarvatra parameśvare
bhave bhaktirna saṃdehastayā yukto vimucyate
ayogyasyāpi bhagavān bhaktasya parameśvaraḥ
prasīdati na saṃdeho nigṛhya vividhaṃ tamaḥ
jñānamadhyāpanaṃ homo dhyānaṃ yajñastapaḥ śrutam
dānamadhyayanaṃ sarvaṃ bhavabhaktyai na saṃśayaḥ
cāndrāyaṇasahasraiś ca prājāpatyaśatais tathā
māsopavāsaiścānyairvā bhaktirmunivarottamāḥ
abhaktā bhagavatyasmiṃlloke giriguhāśaye
patanti cātmabhogārthaṃ bhakto bhāvena mucyate
bhaktānāṃ darśanādeva nṛṇāṃ svargādayo dvijāḥ
na durlabhā na sandeho bhaktānāṃ kiṃ punas tathā
brahmaviṣṇusurendrāṇāṃ tathānyeṣāmapi sthitiḥ
bhaktyā eva munīnāṃ ca balasaubhāgyameva ca
bhavena ca tathā proktaṃ samprekṣyomāṃ pinākinā
devyai devena madhuraṃ vārāṇasyāṃ purā dvijāḥ
avimukte samāsīnā rudreṇa paramātmanā
rudrāṇī rudramāhedaṃ labdhvā vārāṇasīṃ purīm
śrīdevyuvāca
kena vaśyo mahādeva pūjyo dṛśyastvamīśvaraḥ
tapasā vidyayā vāpi yogeneha vada prabho
sūta uvāca
niśamya vacanaṃ tasyās tathā hyālokya pārvatīm
āha bālendutilakaḥ pūrṇenduvadanāṃ hasan
smṛtvātha menayā patnyā girergāṃ kathitāṃ purā
cirakālasthitiṃ prekṣya girau devyā mahātmanaḥ
devi labdhā purī ramyā tvayā yatpraṣṭumarhasi
sthānārthaṃ kathitaṃ mātrā vismṛteha vilāsini
purā pitāmahenāpi pṛṣṭaḥ praśnavatāṃ vare
yathā tvayādya vai pṛṣṭo draṣṭuṃ brahmātmakaṃ tvaham
śvete śvetena varṇena dṛṣṭvā kalpe tu māṃ śubhe
sadyojātaṃ tathā rakte raktaṃ vāmaṃ pitāmahaḥ
pīte tatpuruṣaṃ pītamaghore kṛṣṇamīśvaram
īśānaṃ viśvarūpākhyo viśvarūpaṃ tadāha mām
pitāmaha uvāca
vāma tatpuruṣāghora sadyojāta maheśvara
dṛṣṭo mayā tvaṃ gāyatryā devadeva maheśvara
kena vaśyo mahādeva dhyeyaḥ kutra ghṛṇānidhe
dṛśyaḥ pūjyas tathā devyā vaktumarhasi śaṅkara
śrībhagavānuvāca
avocaṃ śraddhayaiveti vaśyo vārijasaṃbhava
dhyeyo liṅge tvayā dṛṣṭe viṣṇunā payasāṃ nidhau
pūjyaḥ pañcāsyarūpeṇa pavitraiḥ pañcabhirdvijaiḥ
bhava bhaktyādya dṛṣṭo'haṃ tvayāṇḍaja jagadguro
so'pi māmāha bhāvārthaṃ dattaṃ tasmai mayā purā
bhāvaṃ bhāvena deveśi dṛṣṭavānmāṃ hṛdīśvaram
tasmāttu śraddhayā vaśyo dṛśyaḥ śreṣṭhagireḥ sute
pūjyo liṅge na saṃdehaḥ sarvadā śraddhayā dvijaiḥ
śraddhā dharmaḥ paraḥ sūkṣmaḥ śraddhā jñānaṃ hutaṃ tapaḥ
śraddhā svargaś ca mokṣaś ca dṛśyo'haṃ śraddhayā sadā
ṛṣaya ūcuḥ
kathaṃ vai dṛṣṭavānbrahmā sadyojātaṃ maheśvaram
vāmadevaṃ mahātmānaṃ purāṇapuruṣottamam
aghoraṃ ca tatheśānaṃ yathāvadvaktumarhasi
sūta uvāca
ekonatriṃśakaḥ kalpo vijñeyaḥ śvetalohitaḥ
tasmiṃstatparamaṃ dhyānaṃ dhyāyato brahmaṇastadā
utpannastu śikhāyuktaḥ kumāraḥ śvetalohitaḥ
taṃ dṛṣṭvā puruṣaṃ śrīmānbrahmā vai viśvatomukhaḥ
hṛdi kṛtvā mahātmānaṃ brahmarūpiṇamīśvaram
sadyojātaṃ tato brahmā dhyānayogaparo 'bhavat
dhyānayogātparaṃ jñātvā vavande devamīśvaram
sadyojātaṃ tato brahma brahma vai samacintayat
tato'sya pārśvataḥ śvetāḥ prādurbhūtā mahāyaśāḥ
sunando nandanaścaiva viśvanandopanandanau
śiṣyāste vai mahātmāno yaistadbrahma sadāvṛtam
tasyāgre śvetavarṇābhaḥ śveto nāma mahāmuniḥ
vijajñe 'tha mahātejāstasmājjajñe harastvasau
tatra te munayaḥ sarve sadyojātaṃ maheśvaram
prapannāḥ parayā bhaktyā gṛṇanto brahma śāśvatam
tasmādviśveśvaraṃ devaṃ ye prapadyanti vai dvijāḥ
prāṇāyāmaparā bhūtvā brahmatatparamānasāḥ
te sarve pāpanirmuktā vimalā brahmavarcasaḥ
viṣṇulokamatikramya rudralokaṃ vrajanti te
sūta uvāca
tatastriṃśattamaḥ kalpo rakto nāma prakīrtitaḥ
brahmā yatra mahātejā raktavarṇamadhārayat
dhyāyataḥ putrakāmasya brahmaṇaḥ parameṣṭhinaḥ
prādurbhūto mahātejāḥ kumāro raktabhūṣaṇaḥ
raktamālyāmbaradharo raktanetraḥ pratāpavān
sa taṃ dṛṣṭvā mahātmānaṃ kumāraṃ raktavāsasam
paraṃ dhyānaṃ samāśritya bubudhe devamīśvaram
sa taṃ praṇamya bhagavān brahmā paramayantritaḥ
vāmadevaṃ tato brahmā brahma vai samacintayat
tathā stuto mahādevo brahmaṇā parameśvaraḥ
pratītahṛdayaḥ sarva idamāha pitāmaham
dhyāyatā putrakāmena yasmātte'haṃ pitāmaha
dṛṣṭaḥ paramayā bhaktyā stutaś ca brahmapūrvakam
tasmāddhyānabalaṃ prāpya kalpe kalpe prayatnataḥ
vetsyase māṃ prasaṃkhyātaṃ lokadhātāramīśvaram
tatastasya mahātmānaścatvāraste kumārakāḥ
saṃbabhūvurmahātmāno viśuddhā brahmavarcasaḥ
virajāś ca vibāhuś ca viśoko viśvabhāvanaḥ
brahmaṇyā brahmaṇastulyā vīrā adhyavasāyinaḥ
raktāṃbaradharāḥ sarve raktamālyānulepanāḥ
raktakuṅkumaliptāṅgā raktabhasmānulepanāḥ
tato varṣasahasrānte brahmatve'dhyavasāyinaḥ
gṛṇantaś ca mahātmāno brahma tadvāmadaivikam
anugrahārthaṃ lokānāṃ śiṣyāṇāṃ hitakāmyayā
dharmopadeśamakhilaṃ kṛtvā te brahmaṇaḥ priyāḥ
punareva mahādevaṃ praviṣṭā rudramavyayam
ye'pi cānye dvijaśreṣṭhā yuñjānā vāmamīśvaram
prapaśyanti mahādevaṃ tadbhaktās tatparāyaṇāḥ
te sarve pāpanirmuktā vimalā brahmacāriṇaḥ
rudralokaṃ gamiṣyanti punarāvṛttidurlabham
sūta uvāca
ekatriṃśattamaḥ kalpaḥ pītavāsā iti smṛtaḥ
brahmā yatra mahābhāgaḥ pītavāsā babhūva ha
dhyāyataḥ putrakāmasya brahmaṇaḥ parameṣṭhinaḥ
prādurbhūto mahātejāḥ kumāraḥ pītavastradhṛk
pītagandhānuliptāṅgaḥ pītamālyāṃbaro yuvā
hemayajñopavītaś ca pītoṣṇīṣo mahābhujaḥ
taṃ dṛṣṭvā dhyānasaṃyukto brahmā lokamaheśvaram
manasā lokadhātāraṃ prapede śaraṇaṃ vibhum
tato dhyānagatastatra brahmā māheśvarīṃ varām
gāṃ viśvarūpāṃ dadṛśe maheśvaramukhāccyutām
catuṣpadāṃ caturvaktrāṃ caturhastāṃ catuḥstanīm
caturnetrāṃ catuḥśṛṅgīṃ caturdaṃṣṭrāṃ caturmukhīm
dvātriṃśadguṇasaṃyuktām īśvarīṃ sarvatomukhīm
sa tāṃ dṛṣṭvā mahātejā mahādevīṃ maheśvarīm
punarāha mahādevaḥ sarvadevanamaskṛtaḥ
matiḥ smṛtirbuddhiriti gāyamānaḥ punaḥ punaḥ
ehyehīti mahādevi sātiṣṭhatprāñjalirvibhum
viśvamāvṛtya yogena jagatsarvaṃ vaśīkuru
atha tāmāha deveśo rudrāṇī tvaṃ bhaviṣyasi
brāhmaṇānāṃ hitārthāya paramārthā bhaviṣyasi
tathaināṃ putrakāmasya dhyāyataḥ parameṣṭhinaḥ
pradadau devadeveśaḥ catuṣpādāṃ jagadguruḥ
tatastāṃ dhyānayogena viditvā parameśvarīm
brahmā lokaguroḥ so'tha pratipede maheśvarīm
gāyatrīṃ tu tato raudrīṃ dhyātvā brahmānuyantritaḥ
ityetāṃ vaidikīṃ vidyāṃ raudrīṃ gāyatrīmīritām
japitvā tu mahādevīṃ brahmā lokanamaskṛtām
prapannastu mahādevaṃ dhyānayuktena cetasā
tatastasya mahādevo divyayogaṃ bahuśrutam
aiśvaryaṃ jñānasaṃpattiṃ vairāgyaṃ ca dadau prabhuḥ
tato'sya pārśvato divyāḥ prādurbhūtāḥ kumārakāḥ
pītamālyāṃbaradharāḥ pītasraganulepanāḥ
pītābhoṣṇīṣaśirasaḥ pītāsyāḥ pītamūrdhajāḥ
tato varṣasahasrānta uṣitvā vimalaujasaḥ
yogātmānastapohlādāḥ brāhmaṇānāṃ hitaiṣiṇaḥ
dharmayogabalopetā munīnāṃ dīrghasattriṇām
upadiśya mahāyogaṃ praviṣṭāste maheśvaram
evametena vidhinā ye prapannā maheśvaram
anye'pi niyatātmāno dhyānayuktā jitendriyāḥ
te sarve pāpamutsṛjya vimalā brahmavarcasaḥ
praviśanti mahādevaṃ rudraṃ te tvapunarbhavāḥ
sūta uvāca
tatastasmingate kalpe pītavarṇe svayaṃbhuvaḥ
punaranyaḥ pravṛttastu kalpo nāmnāsitastu saḥ
ekārṇave tadā vṛtte divye varṣasahasrake
sraṣṭukāmaḥ prajā brahmā cintayāmāsa duḥkhitaḥ
tasya cintayamānasya putrakāmasya vai prabhoḥ
kṛṣṇaḥ samabhavadvarṇo dhyāyataḥ parameṣṭhinaḥ
athāpaśyanmahātejāḥ prādurbhūtaṃ kumārakam
kṛṣṇavarṇaṃ mahāvīryaṃ dīpyamānaṃ svatejasā
kṛṣṇāṃbaradharoṣṇīṣaṃ kṛṣṇayajñopavītinam
kṛṣṇena maulinā yuktaṃ kṛṣṇasraganulepanam
sa taṃ dṛṣṭvā mahātmānamaghoraṃ ghoravikramam
vavande devadeveśamadbhutaṃ kṛṣṇapiṅgalam
prāṇāyāmaparaḥ śrīmān hṛdi kṛtvā maheśvaram
manasā dhyānuyuktena prapannastu tamīśvaram
aghoraṃ tu tato brahmā brahmarūpaṃ vyacintayat
tathā vai dhyāyamānasya brahmaṇaḥ parameṣṭhinaḥ
pradadau darśanaṃ devo hyaghoro ghoravikramaḥ
athāsya pārśvataḥ kṛṣṇāḥ kṛṣṇasraganulepanāḥ
catvārastu mahātmānaḥ saṃbabhūvuḥ kumārakāḥ
kṛṣṇaḥ kṛṣṇaśikhaścaiva kṛṣṇāsyaḥ kṛṣṇavastradhṛk
tato varṣasahasraṃ tu yogataḥ parameśvaram
upāsitvā mahāyogaṃ śiṣyebhyaḥ pradaduḥ punaḥ
yogena yogasampannāḥ praviśya manasā śivam
amalaṃ nirguṇaṃ sthānaṃ praviṣṭā viśvamīśvaram
evametena yogena ye'pi cānye manīṣiṇaḥ
cintayanti mahādevaṃ gantāro rudramavyayam
sūta uvāca
tatastasmin gate kalpe kṛṣṇavarṇe bhayānake
tuṣṭāva devadeveśaṃ brahmā taṃ brahmarūpiṇam
anugṛhya tatastuṣṭo brahmāṇamavadaddharaḥ
anenaiva tu rūpeṇa saṃharāmi na saṃśayaḥ
brahmahatyādikān ghorāṃstathānyānapi pātakān
hīnāṃścaiva mahābhāga tathaiva vividhānyapi
upapātakamapyevaṃ tathā pāpāni suvrata
mānasāni sutīkṣṇāni vācikāni pitāmaha
kāyikāni sumiśrāṇi tathā prāsaṃgikāni ca
buddhipūrvaṃ kṛtānyeva sahajāgantukāni ca
mātṛdehotthitānyevaṃ pitṛdehe ca pātakam
saṃharāmi na saṃdehaḥ sarvaṃ pātakajaṃ vibho
lakṣaṃ japtvā hyaghorebhyo brahmahā mucyate prabho
tadardhaṃ vācike vatsa tadardhaṃ mānase punaḥ
caturguṇaṃ buddhipūrve krodhādaṣṭaguṇaṃ smṛtam
vīrahā lakṣamātreṇa bhrūṇahā koṭimabhyaset
mātṛhā niyutaṃ japtvā śudhyate nātra saṃśayaḥ
goghnaścaiva kṛtaghnaś ca strīghnaḥ pāpayuto naraḥ
ayutāghoramabhyasya mucyate nātra saṃśayaḥ
surāpo lakṣamātreṇa buddhyābuddhyāpi vai prabho
mucyate nātra saṃdehastadardhena ca vāruṇīm
asnātāśī sahasreṇa ajapī ca tathā dvijaḥ
ahutāśī sahasreṇa adātā ca viśudhyati
brāhmaṇasvāpahartā ca svarṇasteyī narādhamaḥ
niyutaṃ mānasaṃ japtvā mucyate nātra saṃśayaḥ
gurutalparato vāpi mātṛghno vā narādhamaḥ
brahmaghnaś ca japedevaṃ mānasaṃ vai pitāmaha
saṃparkātpāpināṃ pāpaṃ tatsamaṃ paribhāṣitam
tathāpyayutamātreṇa pātakādvai pramucyate
saṃsargātpātakī lakṣaṃ japedvai mānasaṃ dhiyā
upāṃśu yaccaturdhā vai vācikaṃ cāṣṭadhā japet
pātakādardhameva syādupapātakināṃ smṛtam
tadardhaṃ kevale pāpe nātra kāryā vicāraṇā
brahmahatyā surāpānaṃ suvarṇasteyameva ca
kṛtvā ca gurutalpaṃ ca pāpakṛdbrāhmaṇo yadi
rudragāyatriyā grāhyaṃ gomūtraṃ kāpilaṃ dvijāḥ
gandhadvāreti tasyā vai gomayaṃ svastham āharet
tejo'si śuktam ityājyaṃ kāpilaṃ saṃharedbudhaḥ
āpyāyasveti ca kṣīraṃ dadhikrāvṇeti cāharet
gavyaṃ dadhi navaṃ sākṣātkāpilaṃ vai pitāmaha
devasya tveti mantreṇa saṃgrahedvai kuśodakam
ekasthaṃ hemapātre vā kṛtvāghoreṇa rājate
tāmre vā padmapātre vā pālāśe vā dale śubhe
sakūrcaṃ sarvaratnāḍhyaṃ kṣiptvā tatraiva kāñcanam
japellakṣamaghorākhyaṃ hutvā caiva ghṛtādibhiḥ
ghṛtena caruṇā caiva samidbhiś ca tilais tathā
yavaiś ca vrīhibhiścaiva juhuyādvai pṛthakpṛthak
pratyekaṃ saptavāraṃ tu dravyālābhe ghṛtena tu
hutvāghoreṇa deveśaṃ snātvāghoreṇa vai dvijāḥ
aṣṭadroṇaghṛtenaiva snāpya paścādviśodhya ca
ahorātroṣitaḥ snātaḥ pibetkūrcaṃ śivāgrataḥ
brāhmaṃ brahmajapaṃ kuryādācamya ca yathāvidhi
evaṃ kṛtvā kṛtaghno 'pi brahmahā bhrūṇahā tathā
vīrahā gurughātī ca mitraviśvāsaghātakaḥ
steyī suvarṇasteyī ca gurutalparataḥ sadā
madyapo vṛṣalīsaktaḥ paradāravidharṣakaḥ
brahmasvahā tathā goghno mātṛhā pitṛhā tathā
devapracyāvakaścaiva liṅgapradhvaṃsakas tathā
tathānyāni ca pāpāni mānasāni dvijo yadi
vācikāni tathānyāni kāyikāni sahasraśaḥ
kṛtvā vimucyate sadyo janmāntaraśatairapi
etadrahasyaṃ kathitam aghoreśaprasaṃgataḥ
tasmājjapeddvijo nityaṃ sarvapāpaviśuddhaye
sūta uvāca
athānyo brahmaṇaḥ kalpo vartate munipuṅgavāḥ
viśvarūpa iti khyāto nāmataḥ paramādbhutaḥ
vinivṛtte tu saṃhāre punaḥ sṛṣṭe carācare
brahmaṇaḥ putrakāmasya dhyāyataḥ parameṣṭhinaḥ
prādurbhūtā mahānādā viśvarūpā sarasvatī
viśvamālyāṃbaradharā viśvayajñopavītinī
viśvoṣṇīṣā viśvagandhā viśvamātā mahoṣṭhikā
tathāvidhaṃ sa bhagavānīśānaṃ parameśvaram
śuddhasphaṭikasaṃkāśaṃ sarvābharaṇabhūṣitam
atha taṃ manasā dhyātvā yuktātmā vai pitāmahaḥ
vavande devamīśānaṃ sarveśaṃ sarvagaṃ prabhum
omīśāna namaste 'stu mahādeva namo'stu te
namo'stu sarvavidyānāmīśāna parameśvara
namo'stu sarvabhūtānāmīśāna vṛṣavāhana
brahmaṇo'dhipate tubhyaṃ brahmaṇe brahmarūpiṇe
namo brahmādhipataye śivaṃ me 'stu sadāśiva
oṅkāramūrte deveśa sadyojāta namonamaḥ
prapadye tvāṃ prapanno 'smi sadyojātāya vai namaḥ
abhave ca bhave tubhyaṃ tathā nātibhave namaḥ
bhavodbhava bhaveśāna māṃ bhajasva mahādyute
vāmadeva namastubhyaṃ jyeṣṭhāya varadāya ca
namo rudrāya kālāya kalanāya namo namaḥ
namo vikaraṇāyaiva kālavarṇāya varṇine
balāya balināṃ nityaṃ sadā vikaraṇāya te
balapramathanāyaiva baline brahmarūpiṇe
sarvabhūteśvareśāya bhūtānāṃ damanāya ca
manonmanāya devāya namastubhyaṃ mahādyute
vāmadevāya vāmāya namastubhyaṃ mahātmane
jyeṣṭhāya caiva śreṣṭhāya rudrāya varadāya ca
kālahantre namastubhyaṃ namastubhyaṃ mahātmane
iti stavena deveśaṃ nanāma vṛṣabhadhvajam
yaḥ paṭhet sakṛdeveha brahmalokaṃ gamiṣyati
śrāvayedvā dvijān śrāddhe sa yāti paramāṃ gatim
evaṃ dhyānagataṃ tatra praṇamantaṃ pitāmaham
uvāca bhagavānīśaḥ prīto'haṃ te kimicchasi
tatastu praṇato bhūtvā vāgviśuddhaṃ maheśvaram
uvāca bhagavān rudraṃ prītaṃ prītena cetasā
yadidaṃ viśvarūpaṃ te viśvagauḥ śreyasīśvarī
etadveditumicchāmi yatheyaṃ parameśvara
kaiṣā bhagavatī devī catuṣpādā caturmukhī
catuḥśṛṅgī caturvaktrā caturdaṃṣṭrā catuḥstanī
caturhastā caturnetrā viśvarūpā kathaṃ smṛtā
kiṃnāmagotrā kasyeyaṃ kiṃvīryā cāpi karmataḥ
tasya tadvacanaṃ śrutvā devadevo vṛṣadhvajaḥ
prāha devavṛṣaṃ brahmā brahmāṇaṃ cātmasaṃbhavam
rahasyaṃ sarvamantrāṇāṃ pāvanaṃ puṣṭivardhanam
śṛṇuṣvaitatparaṃ guhyamādisarge yathā tathā
evaṃ yo vartate kalpo viśvarūpastvasau mataḥ
brahmasthānamidaṃ cāpi yatra prāptaṃ tvayā prabho
tvattaḥ parataraṃ deva viṣṇunā tatpadaṃ śubham
vaikuṇṭhena viśuddhena mama vāmāṅgajena vā
tadāprabhṛti kalpaś ca trayastriṃśattamo hyayam
śataṃ śatasahasrāṇāmatītā ye svayaṃbhuvaḥ
purastāttava deveśa tacchṛṇuṣva mahāmate
ānandastu sa vijñeya ānandatve vyavasthitaḥ
māṇḍavyagotrastapasā mama putratvamāgataḥ
tvayi yogaṃ ca sāṃkhyaṃ ca tapovidyāvidhikriyāḥ
ṛtaṃ satyaṃ dayā brahma ahiṃsā sanmatiḥ kṣamā
dhyānaṃ dhyeyaṃ damaḥ śāntirvidyāvidyā matirdhṛtiḥ
kāntirnītiḥ prathā medhā lajjā dṛṣṭiḥ sarasvatī
tuṣṭiḥ puṣṭiḥ kriyā caiva prasādaś ca pratiṣṭhitāḥ
dvātriṃśatsuguṇā hyeṣā dvātriṃśākṣarasaṃjñayā
prakṛtirvihitā brahmaṃstvatprasūtirmaheśvarī
viṣṇorbhagavataścāpi tathānyeṣāmapi prabho
saiṣā bhagavatī devī matprasūtiḥ pratiṣṭhitā
caturmukhī jagadyoniḥ prakṛtir gauḥ pratiṣṭhitā
gaurī māyā ca vidyā ca kṛṣṇā haimavatīti ca
pradhānaṃ prakṛtiścaiva yāmāhustattvacintakāḥ
ajāmekāṃ lohitāṃ śuklakṛṣṇāṃ viśvaprajāṃ sṛjamānāṃ sarūpām
ajo'haṃ māṃ viddhi tāṃ viśvarūpaṃ gāyatrīṃ gāṃ viśvarūpāṃ hi buddhyā
evamuktvā mahādevaḥ sasarja parameśvaraḥ
tataś ca pārśvagā devyāḥ sarvarūpakumārakāḥ
jaṭī muṇḍī śikhaṇḍī ca ardhamuṇḍaś ca jajñire
tatastena yathoktena yogena sumahaujasaḥ
divyavarṣasahasrānte upāsitvā maheśvaram
dharmopadeśamakhilaṃ kṛtvā yogamayaṃ dṛḍham
śiṣṭāś ca niyatātmānaḥ praviṣṭā rudramīśvaram
sūta uvāca
evaṃ saṃkṣepataḥ proktaḥ sahyādīnāṃ samudbhavaḥ
yaḥ paṭhecchṛṇuyādvāpi śrāvayedvā dvijottamān
sa yāti brahmasāyujyaṃ prasādātparameṣṭhinaḥ
ṛṣaya ūcuḥ
kathaṃ liṅgamabhūlliṅge samabhyarcyaḥ sa śaṅkaraḥ
kiṃ liṅgaṃ kas tathā liṅgī sūta vaktumihārhasi
romaharṣaṇa uvāca
evaṃ devāś ca ṛṣayaḥ praṇipatya pitāmaham
apṛcchan bhagavaṃlliṅgaṃ kathamāsīditi svayam
liṅge maheśvaro rudraḥ samabhyarcyaḥ kathaṃ tviti
kiṃ liṅgaṃ kas tathā liṅgī so'pyāha ca pitāmahaḥ
pitāmaha uvāca
pradhānaṃ liṅgamākhyātaṃ liṅgī ca parameśvaraḥ
rakṣārthamaṃbudhau mahyaṃ viṣṇostvāsīt surottamāḥ
vaimānike gate sarge janalokaṃ saharṣibhiḥ
sthitikāle tadā pūrṇe tataḥ pratyāhṛte tathā
caturyugasahasrānte satyalokaṃ gate surāḥ
vinādhipatyaṃ samatāṃ gate 'nte brahmaṇo mama
śuṣke ca sthāvare sarve tvanāvṛṣṭyā ca sarvaśaḥ
paśavo mānuṣā vṛkṣāḥ piśācāḥ piśitāśanāḥ
gandharvādyāḥ krameṇaiva nirdagdhā bhānubhānubhiḥ
ekārṇave mahāghore tamobhūte samantataḥ
suṣvāpāṃbhasi yogātmā nirmalo nirupaplavaḥ
sahasraśīrṣā viśvātmā sahasrākṣaḥ sahasrapāt
sahasrabāhuḥ sarvajñaḥ sarvadevabhavodbhavaḥ
hiraṇyagarbho rajasā tamasā śaṅkaraḥ svayam
sattvena sarvago viṣṇuḥ sarvātmatve maheśvaraḥ
kālātmā kālanābhastu śuklaḥ kṛṣṇastu nirguṇaḥ
nārāyaṇo mahābāhuḥ sarvātmā sadasanmayaḥ
tathābhūtamahaṃ dṛṣṭvā śayānaṃ paṅkajekṣaṇam
māyayā mohitastasya tamavocamamarṣitaḥ
kastvaṃ vadeti hastena samutthāpya sanātanam
tadā hastaprahāreṇa tīvreṇa sa dṛḍhena tu
prabuddho 'hīyaśayanāt samāsīnaḥ kṣaṇaṃ vaśī
dadarśa nidrāviklinnanīrajāmalalocanaḥ
māmagre saṃsthitaṃ bhāsādhyāsito bhagavān hariḥ
āha cotthāya bhagavān hasanmāṃ madhuraṃ sakṛt
svāgataṃsvāgataṃ vatsa pitāmaha mahādyute
tasya tadvacanaṃ śrutvā smitapūrvaṃ surarṣabhāḥ
rajasā baddhavairaś ca tamavocaṃ janārdanam
bhāṣase vatsa vatseti sargasaṃhārakāraṇam
mām ihāntaḥsmitaṃ kṛtvā guruḥ śiṣyamivānagha
kartāraṃ jagatāṃ sākṣātprakṛteś ca pravartakam
sanātanamajaṃ viṣṇuṃ viriñciṃ viśvasaṃbhavam
viśvātmānaṃ vidhātāraṃ dhātāraṃ paṅkajekṣaṇam
kimarthaṃ bhāṣase mohādvaktumarhasi satvaram
so'pi māmāha jagatāṃ kartāhamiti lokaya
bhartā hartā bhavān aṅgādavatīrṇo mamāvyayāt
vismṛto 'si jagannāthaṃ nārāyaṇamanāmayam
puruṣaṃ paramātmānaṃ puruhūtaṃ puruṣṭutam
viṣṇumacyutamīśānaṃ viśvasya prabhavodbhavam
tavāparādho nāstyatra mama māyākṛtaṃ tvidam
śṛṇu satyaṃ caturvaktra sarvadeveśvaro hyayam
kartā netā ca hartā ca na mayāsti samo vibhuḥ
ahameva paraṃ brahma paraṃ tattvaṃ pitāmaha
ahameva paraṃ jyotiḥ paramātmā tvahaṃ vibhuḥ
yadyaddṛṣṭaṃ śrutaṃ sarvaṃ jagatyasmiṃścarācaram
tattadviddhi caturvaktra sarvaṃ manmayamityatha
mayā sṛṣṭaṃ purāvyaktaṃ caturviṃśatikaṃ svayam
nityāntā hyaṇavo baddhāḥ sṛṣṭāḥ krodhodbhavādayaḥ
prasādāddhi bhavānaṇḍānyanekānīha līlayā
sṛṣṭā buddhirmayā tasyāmahaṅkārastridhā tataḥ
tanmātrāpañcakaṃ tasmānmanaḥ ṣaṣṭhendriyāṇi ca
ākāśādīni bhūtāni bhautikāni ca līlayā
ityuktavati tasmiṃś ca mayi cāpi vacas tathā
āvayoścābhavadyuddhaṃ sughoraṃ romaharṣaṇam
pralayārṇavamadhye tu rajasā baddhavairayoḥ
etasminnantare liṅgamabhavaccāvayoḥ puraḥ
vivādaśamanārthaṃ hi prabodhārthaṃ ca bhāsvaram
jvālāmālāsahasrāḍhyaṃ kālānalaśatopamam
kṣayavṛddhivinirmuktamādimadhyāntavarjitam
anaupamyamanirdeśyamavyaktaṃ viśvasaṃbhavam
tasya jvālāsahasreṇa mohito bhagavān hariḥ
mohitaṃ prāha māmatra parīkṣāvo 'gnisaṃbhavam
adhogamiṣyāmyanalastaṃbhasyānupamasya ca
bhavānūrdhvaṃ prayatnena gantumarhasi satvaram
evaṃ vyāhṛtya viśvātmā svarūpamakarottadā
vārāhamahamapyāśu haṃsatvaṃ prāptavānsurāḥ
tadāprabhṛti māmāhurhaṃsaṃ haṃso virāḍiti
haṃsahaṃseti yo brūyānmāṃ haṃsaḥ sa bhaviṣyati
suśveto hyanalākṣaś ca viśvataḥ pakṣasaṃyutaḥ
mano'nilajavo bhūtvā gato'haṃ cordhvataḥ surāḥ
nārāyaṇo'pi viśvātmā nīlāñjanacayopamam
daśayojanavistīrṇaṃ śatayojanamāyatam
meruparvatavarṣmāṇaṃ gauratīkṣṇāgradaṃṣṭriṇam
kālādityasamābhāsaṃ dīrghaghoṇaṃ mahāsvaram
hrasvapādaṃ vicitrāṅgaṃ jaitraṃ dṛḍham anaupamam
vārāhamasitaṃ rūpamāsthāya gatavānadhaḥ
evaṃ varṣasahasraṃ tu tvaranviṣṇur adhogataḥ
nāpaśyadalpamapyasya mūlaṃ liṅgasya sūkaraḥ
tāvatkālaṃ gato hyūrdhvam ahamapyarisūdanaḥ
satvaraṃ sarvayatnena tasyāntaṃ jñātumicchayā
śrānto hyadṛṣṭvā tasyāntamahaṅkārādadhogataḥ
tathaiva bhagavān viṣṇuḥ śrāntaḥ saṃtrastalocanaḥ
sarvadevabhavastūrṇamutthitaḥ saḥ mahāvapuḥ
samāgato mayā sārdhaṃ praṇipatya mahāmanāḥ
māyayā mohitaḥ śaṃbhostasthau saṃvignamānasaḥ
pṛṣṭhataḥ pārśvataścaiva cāgrataḥ parameśvaram
praṇipatya mayā sārdhaṃ sasmāra kimidaṃ tviti
tadā samabhavattatra nādo vai śabdalakṣaṇaḥ
omomiti suraśreṣṭhāḥ suvyaktaḥ plutalakṣaṇaḥ
kimidaṃ tviti saṃcintya mayā tiṣṭhanmahāsvanam
liṅgasya dakṣiṇe bhāge tadāpaśyatsanātanam
ādyavarṇamakāraṃ tu ukāraṃ cottare tataḥ
makāraṃ madhyataścaiva nādāntaṃ tasya caumiti
sūryamaṇḍalavaddṛṣṭvā varṇamādyaṃ tu dakṣiṇe
uttare pāvakaprakhyamukāraṃ puruṣarṣabhaḥ
śītāṃśumaṇḍalaprakhyaṃ makāraṃ madhyamaṃ tathā
tasyopari tadāpaśyacchuddhasphaṭikavat prabhum
turīyātītam amṛtaṃ niṣkalaṃ nirupaplavam
nirdvandvaṃ kevalaṃ śūnyaṃ bāhyābhyantaravarjitam
sabāhyābhyantaraṃ caiva sabāhyābhyantarasthitam
ādimadhyāntarahitamānandasyāpi kāraṇam
mātrāstisrastvardhamātraṃ nādākhyaṃ brahmasaṃjñitam
ṛgyajuḥsāmavedā vai mātrārūpeṇa mādhavaḥ
vedaśabdebhya eveśaṃ viśvātmānamacintayat
tadābhavadṛṣirveda ṛṣeḥ sāratamaṃ śubham
tenaiva ṛṣiṇā viṣṇur jñātavān parameśvaram
deva uvāca
cintayā rahito rudro vāco yanmanasā saha
aprāpya taṃ nivartante vācyastvekākṣareṇa saḥ
ekākṣareṇa tadvācyamṛtaṃ paramakāraṇam
satyamānandamamṛtaṃ paraṃ brahma parātparam
ekākṣarādakārākhyo bhagavānkanakāṇḍajaḥ
ekākṣarādukārākhyo hariḥ paramakāraṇam
ekākṣarānmakārākhyo bhagavānnīlalohitaḥ
sargakartā tvakārākhyo hyukārākhyastu mohakaḥ
makārākhyas tayor nityam anugrahakaro 'bhavat
makārākhyo vibhurbījī hyakāro bījamucyate
ukārākhyo hariryoniḥ pradhānapuruṣeśvaraḥ
bījī ca bījaṃ tadyonirnādākhyaś ca maheśvaraḥ
bījī vibhajya cātmānaṃ svecchayā tu vyavasthitaḥ
asya liṅgādabhūdbījamakāro bījinaḥ prabhoḥ
ukārayonau nikṣiptamavardhata samantataḥ
sauvarṇamabhavaccāṇḍam āveṣṭyādyaṃ tadakṣaram
anekābdaṃ tathā cāpsu divyamaṇḍaṃ vyavasthitam
tato varṣasahasrānte dvidhā kṛtamajodbhavam
aṇḍam apsu sthitaṃ sākṣād ādyākhyeneśvareṇa tu
tasyāṇḍasya śubhaṃ haimaṃ kapālaṃ cordhvasaṃsthitam
jajñe yaddyaustadaparaṃ pṛthivī pañcalakṣaṇā
tasmādaṇḍodbhavo jajñe tvakārākhyaścaturmukhaḥ
sa sraṣṭā sarvalokānāṃ sa eva trividhaḥ prabhuḥ
evamomomiti proktamityāhuryajuṣāṃ varāḥ
yajuṣāṃ vacanaṃ śrutvā ṛcaḥ sāmāni sādaram
evameva hare brahmannityāhuḥ śrutayastadā
tato vijñāya deveśaṃ yathāvacchrutisaṃbhavaiḥ
mantrairmaheśvaraṃ devaṃ tuṣṭāva sumahodayam
āvayoḥ stutisaṃtuṣṭo liṅge tasminnirañjanaḥ
divyaṃ śabdamayaṃ rūpamāsthāya prahasan sthitaḥ
akārastasya mūrdhā tu lalāṭaṃ dīrghamucyate
ikāro dakṣiṇaṃ netramīkāro vāmalocanam
ukāro dakṣiṇaṃ śrotramūkāro vāmamucyate
ṛkāro dakṣiṇaṃ tasya kapolaṃ parameṣṭhinaḥ
vāmaṃ kapolam ṝkāro ﾱ ﾲ nāsāpuṭe ubhe
ekāram oṣṭhamūrddhvaś ca aikārastvadharo vibhoḥ
okāraś ca tathaukāro dantapaṅktidvayaṃ kramāt
amastu tālunī tasya devadevasya dhīmataḥ
kādipañcākṣarāṇyasya pañca hastāni dakṣiṇe
cādipañcākṣarāṇyevaṃ pañca hastāni vāmataḥ
ṭādipañcākṣaraṃ pādas tādipañcākṣaraṃ tathā
pakāramudaraṃ tasya phakāraḥ pārśvamucyate
bakāro vāmapārśvaṃ vai bhakāraṃ skandhamasya tat
makāraṃ hṛdayaṃ śaṃbhormahādevasya yoginaḥ
yakārādisakārāntaṃ vibhorvai sapta dhātavaḥ
hakāra ātmarūpaṃ vai kṣakāraḥ krodha ucyate
taṃ dṛṣṭvā umayā sārdhaṃ bhagavantaṃ maheśvaram
praṇamya bhagavān viṣṇuḥ punaścāpaśyadūrddhvataḥ
oṅkāraprabhavaṃ mantraṃ kalāpañcakasaṃyutam
śuddhasphaṭikasaṃkāśaṃ subhāṣṭatriṃśadakṣaram
medhākaram abhūdbhūyaḥ sarvadharmārthasādhakam
gāyatrīprabhavaṃ mantraṃ haritaṃ vaśyakārakam
caturviṃśativarṇāḍhyaṃ catuṣkalamanuttamam
atharvamasitaṃ mantraṃ kalāṣṭakasamāyutam
abhicārikamatyarthaṃ trayastriṃśacchubhākṣaram
yajurvedasamāyuktaṃ pañcatriṃśacchubhākṣaram
kalāṣṭakasamāyuktaṃ suśvetaṃ śāntikaṃ tathā
trayodaśakalāyuktaṃ bālādyaiḥ saha lohitam
sāmodbhavaṃ jagatyādyaṃ vṛddhisaṃhārakāraṇam
varṇāḥ ṣaḍadhikāḥ ṣaṣṭirasya mantravarasya tu
pañca mantrāṃs tathā labdhvā jajāpa bhagavān hariḥ
atha dṛṣṭvā kalāvarṇamṛgyajuḥsāmarūpiṇam
īśānamīśamukuṭaṃ puruṣāsyaṃ purātanam
aghorahṛdayaṃ hṛdyaṃ vāmaguhyaṃ sadāśivam
sadyaḥ pādaṃ mahādevaṃ mahābhogīndrabhūṣaṇam
viśvataḥ pādavadanaṃ viśvato'kṣikaraṃ śivam
brahmaṇo'dhipatiṃ sargasthitisaṃhārakāraṇam
tuṣṭāva punariṣṭābhir vāgbhir varadamīśvaram
viṣṇur uvāca
ekākṣarāya rudrāya akārāyātmarūpiṇe
ukārāyādidevāya vidyādehāya vai namaḥ
tṛtīyāya makārāya śivāya paramātmane
sūryāgnisomavarṇāya yajamānāya vai namaḥ
agnaye rudrarūpāya rudrāṇāṃ pataye namaḥ
śivāya śivamantrāya sadyojātāya vedhase
vāmāya vāmadevāya varadāyāmṛtāya te
aghorāyātighorāya sadyojātāya raṃhase
īśānāya śmaśānāya ativegāya vegine
namo'stu śrutipādāya ūrdhvaliṅgāya liṅgine
hemaliṅgāya hemāya vāriliṅgāya cāṃbhase
śivāya śivaliṅgāya vyāpine vyomavyāpine
vāyave vāyuvegāya namaste vāyuvyāpine
tejase tejasāṃ bhartre namastejo'dhivyāpine
jalāya jalabhūtāya namaste jalavyāpine
pṛthivyai cāntarikṣāya pṛthivīvyāpine namaḥ
śabdasparśasvarūpāya rasagandhāya gandhine
gaṇādhipataye tubhyaṃ guhyādguhyatamāya te
anantāya virūpāya anantānāmayāya ca
śāśvatāya variṣṭhāya vārigarbhāya yogine
saṃsthitāyāmbhasāṃ madhye āvayormadhyavarcase
goptre hartre sadā kartre nidhanāyeśvarāya ca
acetanāya cintyāya cetanāyāsahāriṇe
arūpāya surūpāya anaṅgāyāṅgahāriṇe
bhasmadigdhaśarīrāya bhānusomāgnihetave
śvetāya śvetavarṇāya tuhinādricarāya ca
suśvetāya suvaktrāya namaḥ śvetaśikhāya ca
śvetāsyāya mahāsyāya namaste śvetalohita
sutārāya viśiṣṭāya namo dundubhine hara
śatarūpavirūpāya namaḥ ketumate sadā
ṛddhiśokaviśokāya pinākāya kapardine
vipāśāya supāśāya namaste pāśanāśine
suhotrāya haviṣyāya subrahmaṇyāya sūriṇe
sumukhāya suvaktrāya durdamāya damāya ca
kaṅkāya kaṅkarūpāya kaṅkaṇīkṛtapannaga
sanakāya namastubhyaṃ sanātana sanandana
sanatkumārasāraṅgamāraṇāya mahātmane
lokākṣiṇe tridhāmāya namo virajase sadā
śaṅkhapālāya śaṅkhāya rajase tamase namaḥ
sārasvatāya meghāya meghavāhana te namaḥ
suvāhāya vivāhāya vivādavaradāya ca
namaḥ śivāya rudrāya pradhānāya namonamaḥ
triguṇāya namastubhyaṃ caturvyūhātmane namaḥ
saṃsārāya namastubhyaṃ namaḥ saṃsārahetave
mokṣāya mokṣarūpāya mokṣakartre namonamaḥ
ātmane ṛṣaye tubhyaṃ svāmine viṣṇave namaḥ
namo bhagavate tubhyaṃ nāgānāṃ pataye namaḥ
oṅkārāya namastubhyaṃ sarvajñāya namo namaḥ
sarvāya ca namastubhyaṃ namo nārāyaṇāya ca
namo hiraṇyagarbhāya ādidevāya te namaḥ
namo'stvajāya pataye prajānāṃ vyūhahetave
mahādevāya devānāmīśvarāya namo namaḥ
śarvāya ca namastubhyaṃ satyāya śamanāya ca
brahmaṇe caiva bhūtānāṃ sarvajñāya namo namaḥ
mahātmane namastubhyaṃ prajñārūpāya vai namaḥ
citaye citirūpāya smṛtirūpāya vai namaḥ
jñānāya jñānagamyāya namaste saṃvide sadā
śikharāya namastubhyaṃ nīlakaṇṭhāya vai namaḥ
ardhanārīśarīrāya avyaktāya namonamaḥ
ekādaśavibhedāya sthāṇave te namaḥ sadā
namaḥ somāya sūryāya bhavāya bhavahāriṇe
yaśaskarāya devāya śaṅkarāyeśvarāya ca
namo'ṃbikādhipataye umāyāḥ pataye namaḥ
hiraṇyabāhave tubhyaṃ namaste hemaretase
nīlakeśāya vittāya śitikaṇṭhāya vai namaḥ
kapardine namastubhyaṃ nāgāṅgābharaṇāya ca
vṛṣārūḍhāya sarvasya hartre kartre namonamaḥ
vīrarāmātirāmāya rāmanāthāya te vibho
namo rājādhirājāya rājñāmadhigatāya te
namaḥ pālādhipataye pālāśākṛntate namaḥ
namaḥ keyūrabhūṣāya gopate te namonamaḥ
namaḥ śrīkaṇṭhanāthāya namo likucapāṇaye
bhuvaneśāya devāya vedaśāstra namo'stu te
sāraṅgāya namastubhyaṃ rājahaṃsāya te namaḥ
kanakāṅgadahārāya namaḥ sarpopavītine
sarpakuṇḍalamālāya kaṭisūtrīkṛtāhine
vedagarbhāya garbhāya viśvagarbhāya te śiva
brahmovāca
virarāmeti saṃstutvā brahmaṇā sahito hariḥ
etatstotravaraṃ puṇyaṃ sarvapāpapraṇāśanam
yaḥ paṭhecchrāvayedvāpi brāhmaṇān vedapāragān
sa yāti brahmaṇo loke pāpakarmarato'pi vai
tasmājjapetpaṭhennityaṃ śrāvayedbrāhmaṇāñchubhān
sarvapāpaviśuddhyarthaṃ viṣṇunā paribhāṣitam
sūta uvāca
athovāca mahādevaḥ prīto'haṃ surasattamau
paśyatāṃ māṃ mahādevaṃ bhayaṃ sarvaṃ vimucyatām
yuvāṃ prasūtau gātrābhyāṃ mama pūrvaṃ mahābalau
ayaṃ me dakṣiṇe pārśve brahmā lokapitāmahaḥ
vāme pārśve ca me viṣṇurviśvātmā hṛdayodbhavaḥ
prīto'haṃ yuvayoḥ samyagvaraṃ dadmi yathepsitam
evamuktvā tu taṃ viṣṇuṃ karābhyāṃ parameśvaraḥ
pasparśa subhagābhyāṃ tu kṛpayā tu kṛpānidhiḥ
tataḥ prahṛṣṭamanasā praṇipatya maheśvaram
prāha nārāyaṇo nāthaṃ liṅgasthaṃ liṅgavarjitam
yadi prītiḥ samutpannā yadi deyo varaś ca nau
bhaktirbhavatu nau nityaṃ tvayi cāvyabhicāriṇī
devaḥ pradattavān devāḥ svātmanyavyabhicāriṇīm
brahmaṇe viṣṇave caiva śraddhāṃ śītāṃśubhūṣaṇaḥ
jānubhyāmavanīṃ gatvā punarnārāyaṇaḥ svayam
praṇipatya ca viśveśaṃ prāha mandataraṃ vaśī
āvayordevadeveśa vivādamatiśobhanam
ihāgato bhavān yasmādvivādaśamanāya nau
tasya tadvacanaṃ śrutvā punaḥ prāha haro harim
praṇipatya sthitaṃ mūrdhnā kṛtāñjalipuṭaṃ smayan
śrīmahādeva uvāca
pralayasthitisargāṇāṃ kartā tvaṃ dharaṇīpate
vatsa vatsa hare viṣṇo pālayaitaccarācaram
tridhā bhinno hyahaṃ viṣṇo brahmaviṣṇubhavākhyayā
sargarakṣālayaguṇairniṣkalaḥ parameśvaraḥ
saṃmohaṃ tyaja bho viṣṇo pālayainaṃ pitāmaham
pādme bhaviṣyati sutaḥ kalpe tava pitāmahaḥ
tadā drakṣyasi māṃ caivaṃ so'pi drakṣyati padmajaḥ
evamuktvā sa bhagavāṃstatraivāntaradhīyata
tadāprabhṛti lokeṣu liṅgārcā supratiṣṭhitā
liṅgavedī mahādevī liṅgaṃ sākṣānmaheśvaraḥ
layanālliṅgamityuktaṃ tatraiva nikhilaṃ surāḥ
yastu laiṅgaṃ paṭhennityamākhyānaṃ liṅgasannidhau
sa yāti śivatāṃ vipro nātra kāryā vicāraṇā
ṛṣaya ūcuḥ
kathaṃ pādme purā kalpe brahmā padmodbhavo 'bhavat
bhavaṃ ca dṛṣṭavāṃstena brahmaṇā puruṣottamaḥ
etatsarvaṃ viśeṣeṇa sāṃprataṃ vaktumarhasi
sūta uvāca
āsīdekārṇavaṃ ghoramavibhāgaṃ tamomayam
madhye caikārṇave tasmin śaṅkhacakragadādharaḥ
jīmūtābho 'mbujākṣaś ca kirīṭī śrīpatirhariḥ
nārāyaṇamukhodgīrṇasarvātmā puruṣottamaḥ
aṣṭabāhurmahāvakṣā lokānāṃ yonirucyate
kimapyacintyaṃ yogātmā yogamāsthāya yogavit
phaṇāsahasrakalitaṃ tamapratimavarcasam
mahābhogapaterbhogaṃ sādhvāstīrya mahocchrayam
tasminmahati paryaṅke śete caikārṇave prabhuḥ
evaṃ tatra śayānena viṣṇunā prabhaviṣṇunā
ātmārāmeṇa krīḍārthaṃ līlayākliṣṭakarmaṇā
śatayojanavistīrṇaṃ taruṇādityasannibham
vajradaṇḍaṃ mahotsedhaṃ nābhyāṃ sṛṣṭaṃ tu puṣkaram
tasyaivaṃ krīḍamānasya samīpaṃ devamīḍhuṣaḥ
hemagarbhāṇḍajo brahmā rukmavarṇo hyatīndriyaḥ
caturvaktro viśālākṣaḥ samāgamya yadṛcchayā
śriyā yuktena divyena suśubhena sugandhinā
krīḍamānaṃ ca padmena dṛṣṭvā brahmā śubhekṣaṇam
savismayamathāgamya saumyasampannayā girā
provāca ko bhavāñchete hyāśrito madhyamambhasām
atha tasyācyutaḥ śrutvā brahmaṇastu śubhaṃ vacaḥ
udatiṣṭhata paryaṅkādvismayotphullalocanaḥ
pratyuvācottaraṃ caiva kalpe kalpe pratiśrayaḥ
kartavyaṃ ca kṛtaṃ caiva kriyate yacca kiṃcana
dyaurantarikṣaṃ bhūścaiva paraṃ padamahaṃ bhuvaḥ
tamevamuktvā bhagavān viṣṇuḥ punarathābravīt
kastvaṃ khalu samāyātaḥ samīpaṃ bhagavānkutaḥ
kva vā bhūyaś ca gantavyaṃ kaś ca vā te pratiśrayaḥ
ko bhavān viśvamūrtirvai kartavyaṃ kiṃ ca te mayā
evaṃ bruvantaṃ vaikuṇṭhaṃ pratyuvāca pitāmahaḥ
māyayā mohitaḥ śaṃbhor avijñāya janārdanam
māyayā mohitaṃ devamavijñātaṃ mahātmanaḥ
yathā bhavāṃstathaivāhamādikartā prajāpatiḥ
savismayaṃ vacaḥ śrutvā brahmaṇo lokatantriṇaḥ
anujñātaś ca te nātha vaikuṇṭho viśvasaṃbhavaḥ
kautūhalānmahāyogī praviṣṭo brahmaṇo mukham
imānaṣṭādaśa dvīpānsasamudrān saparvatān
praviśya sumahātejāścāturvarṇyasamākulān
brahmaṇastambhaparyantaṃ saptalokān sanātanān
brahmaṇastūdare dṛṣṭvā sarvānviṣṇurmahābhujaḥ
aho'sya tapaso vīryamityuktvā ca punaḥ punaḥ
aṭitvā vividhāṃllokān viṣṇurnānāvidhāśrayān
tato varṣasahasrānte nāntaṃ hi dadṛśe yadā
tadāsya vaktrānniṣkramya pannagendraniketanaḥ
nārāyaṇo jagaddhātā pitāmahamathābravīt
bhagavānādiraṅkaś ca madhyaṃ kālo diśo nabhaḥ
nāhamantaṃ prapaśyāmi udarasya tavānagha
evam uktvābravīd bhūyaḥ pitāmahamidaṃ hariḥ
bhagavānevamevāhaṃ śāśvataṃ hi mamodaram
praviśya lokān paśyaitānanaupamyānsurottama
tataḥ prāhlādinīṃ vāṇīṃ śrutvā tasyābhinandya ca
śrīpaterudaraṃ bhūyaḥ praviveśa pitāmahaḥ
tāneva lokān garbhasthān apaśyat satyavikramaḥ
paryaṭitvā tu devasya dadṛśe 'ntaṃ na vai hareḥ
jñātvā gatiṃ tasya pitāmahasya dvārāṇi sarvāṇi pidhāya viṣṇuḥ
vibhurmanaḥ kartumiyeṣa cāśu sukhaṃ prasupto'hamiti pracintya
tato dvārāṇi sarvāṇi pihitāni samīkṣya vai
sūkṣmaṃ kṛtvātmano rūpaṃ nābhyāṃ dvāramavindata
padmasūtrānusāreṇa cānvapaśyatpitāmahaḥ
ujjahārātmano rūpaṃ puṣkarāccaturānanaḥ
virarājāravindasthaḥ padmagarbhasamadyutiḥ
brahmā svayaṃbhūrbhagavāñjagadyoniḥ pitāmahaḥ
etasminnantare tābhyāmekaikasya tu kṛtsnaśaḥ
vartamāne tu saṃgharṣe madhye tasyārṇavasya tu
kuto'pyaparimeyātmā bhūtānāṃ prabhurīśvaraḥ
śūlapāṇirmahādevo hemavīrāṃbaracchadaḥ
agacchadyatra so'nanto nāgabhogapatir hariḥ
śīghraṃ vikramatastasya padbhyām ākrāntapīḍitāḥ
udbhūtāstūrṇamākāśe pṛthulāstoyabindavaḥ
atyuṣṇaś cātiśītaś ca vāyustatra vavau punaḥ
taddṛṣṭvā mahadāścaryaṃ brahmā viṣṇumabhāṣata
abbindavaś ca śītoṣṇāḥ kampayantyaṃbujaṃ bhṛśam
etanme saṃśayaṃ brūhi kiṃ vā tvanyaccikīrṣasi
etadevaṃvidhaṃ vākyaṃ pitāmahamukhodgatam
śrutvāpratimakarmā hi bhagavānasurāntakṛt
kiṃ nu khalvatra me nābhyāṃ bhūtamanyatkṛtālayam
vadati priyamatyarthaṃ manyuścāsya mayā kṛtaḥ
ityevaṃ manasā dhyātvā pratyuvācedamuttaram
kimatra bhagavānadya puṣkare jātasaṃbhramaḥ
kiṃ mayā ca kṛtaṃ deva yanmāṃ priyamanuttamam
bhāṣase puruṣaśreṣṭha kimarthaṃ brūhi tattvataḥ
evaṃ bruvāṇaṃ deveśaṃ lokayātrānugaṃ tataḥ
pratyuvācāmbujābhākṣaṃ brahmā vedanidhiḥ prabhuḥ
yo 'sau tavodaraṃ pūrvaṃ praviṣṭo 'haṃ tvadicchayā
yathā mamodare lokāḥ sarve dṛṣṭāstvayā prabho
tathaiva dṛṣṭāḥ kārtsnyena mayā lokāstavodare
tato varṣasahasrāttu upāvṛttasya me 'nagha
tvayā matsarabhāvena māṃ vaśīkartumicchatā
āśu dvārāṇi sarvāṇi pihitāni samantataḥ
tato mayā mahābhāga saṃcintya svena tejasā
labdho nābhipradeśena padmasūtrādvinirgamaḥ
mā bhūtte manaso 'lpo'pi vyāghāto 'yaṃ kathaṃcana
ityeṣānugatirviṣṇo kāryāṇām aupasarpiṇī
yanmayānantaraṃ kāryaṃ brūhi kiṃ karavāṇyaham
tataḥ paramameyātmā hiraṇyakaśipo ripuḥ
anavadyāṃ priyāmiṣṭāṃ śivāṃ vāṇīṃ pitāmahāt
śrutvā vigatamātsaryaṃ vākyamasmai dadau hariḥ
na hyevamīdṛśaṃ kāryaṃ mayādhyavasitaṃ tava
tvāṃ bodhayitukāmena krīḍāpūrvaṃ yadṛcchayā
āśu dvārāṇi sarvāṇi ghāṭitāni mayātmanaḥ
na te 'nyathāvagantavyaṃ mānyaḥ pūjyaś ca me bhavān
sarvaṃ marṣaya kalyāṇa yanmayāpakṛtaṃ tava
asmān mayohyamānastvaṃ padmādavatara prabho
nāhaṃ bhavantaṃ śaknomi soḍhuṃ tejomayaṃ gurum
sa hovāca varaṃ brūhi padmādavatara prabho
putro bhava mamārighna mudaṃ prāpsyasi śobhanām
sadbhāvavacanaṃ brūhi padmādavatara prabho
sa tvaṃ ca no mahāyogī tvamīḍyaḥ praṇavātmakaḥ
adyaprabhṛti sarveśaḥ śvetoṣṇīṣavibhūṣitaḥ
padmayoniriti hyevaṃ khyāto nāmnā bhaviṣyasi
putro me tvaṃ bhava brahman saptalokādhipaḥ prabho
tataḥ sa bhagavāndevo varaṃ dattvā kirīṭine
evaṃ bhavatu cetyuktvā prītātmā gatamatsaraḥ
pratyāsannam athāyāntaṃ bālārkābhaṃ mahānanam
bhavamatyadbhutaṃ dṛṣṭvā nārāyaṇamathābravīt
aprameyo mahāvaktro daṃṣṭrī dhvastaśiroruhaḥ
daśabāhustriśūlāṅko nayanairviśvataḥ sthitaḥ
lokaprabhuḥ svayaṃ sākṣādvikṛto muñjamekhalī
meṇḍhreṇordhvena mahatā nardamāno 'tibhairavam
kaḥ khalveṣa pumān viṣṇo tejorāśir mahādyutiḥ
vyāpya sarvā diśo dyāṃ ca ita evābhivartate
tenaivamukto bhagavān viṣṇurbrahmāṇamabravīt
padbhyāṃ talanipātena yasya vikramato'rṇave
vegena mahatākāśe'pyutthitāś ca jalaśayāḥ
sthūlādbhir viśvato 'tyarthaṃ sicyase padmasaṃbhava
ghrāṇajena ca vātena kampyamānaṃ tvayā saha
dodhūyate mahāpadmaṃ svacchandaṃ mama nābhijam
samāgato bhavānīśo hyanādiścāntakṛtprabhuḥ
bhavānahaṃ ca stotreṇa upatiṣṭhāva godhvajam
tataḥ kruddho 'mbujābhākṣaṃ brahmā provāca keśavam
bhavānna nūnamātmānaṃ vetti lokaprabhuṃ vibhum
brahmāṇaṃ lokakartāraṃ māṃ na vetsi sanātanam
ko hyasau śaṅkaro nāma āvayorvyatiricyate
tasya tatkrodhajaṃ vākyaṃ śrutvā harirabhāṣata
mā maivaṃ vada kalyāṇa parivādaṃ mahātmanaḥ
mahāyogendhano dharmo durādharṣo varapradaḥ
heturasyātha jagataḥ purāṇapuruṣo 'vyayaḥ
bījī khalveṣa bījānāṃ jyotirekaḥ prakāśate
bālakrīḍanakairdevaḥ krīḍate śaṅkaraḥ svayam
pradhānamavyayo yoniravyaktaṃ prakṛtistamaḥ
mama caitāni nāmāni nityaṃ prasavadharmiṇaḥ
yaḥ kaḥ sa iti duḥkhārtairdṛśyate yatibhiḥ śivaḥ
eṣa bījī bhavānbījamahaṃ yoniḥ sanātanaḥ
sa evamukto viśvātmā brahmā viṣṇumapṛcchata
bhavān yonirahaṃ bījaṃ kathaṃ bījī maheśvaraḥ
etanme sūkṣmamavyaktaṃ saṃśayaṃ chettumarhasi
jñātvā ca vividhotpattiṃ brahmaṇo lokatantriṇaḥ
imaṃ paramasādṛśyaṃ praśnam abhyavadaddhariḥ
asmānmahattaraṃ bhūtaṃ guhyamanyanna vidyate
mahataḥ paramaṃ dhāma śivam adhyātmināṃ padam
dvividhaṃ caivamātmānaṃ pravibhajya vyavasthitaḥ
niṣkalastatra yo 'vyaktaḥ sakalaś ca maheśvaraḥ
yasya māyāvidhijñasya agamyagahanasya ca
purā liṅgodbhavaṃ bījaṃ prathamaṃ tvādisargikam
mama yonau samāyuktaṃ tadbījaṃ kālaparyayāt
hiraṇmayamakūpāre yonyāmaṇḍamajāyata
śatāni daśa varṣāṇām aṇḍam apsu pratiṣṭhitam
ante varṣasahasrasya vāyunā taddvidhā kṛtam
kapālamekaṃ dyaurjajñe kapālamaparaṃ kṣitiḥ
ulbaṃ tasya mahotsedho yo'sau kanakaparvataḥ
tataś ca pratisaṃdhyātmā devadevo varaḥ prabhuḥ
hiraṇyagarbho bhagavāṃstvabhijajñe caturmukhaḥ
ā tārārkendunakṣatraṃ śūnyaṃ lokamavekṣya ca
ko'hamityapi ca dhyāte kumārāste 'bhavaṃstadā
priyadarśanāstu yatayo yatīnāṃ pūrvajās tava
bhūyo varṣasahasrānte tata evātmajāstava
bhuvanānalasaṃkāśāḥ padmapatrāyatekṣaṇāḥ
śrīmānsanatkumāraś ca ṛbhuścaivordhvaretasau
sanakaḥ sanātanaścaiva tathaiva ca sanandanaḥ
utpannāḥ samakālaṃ te buddhyātīndriyadarśanāḥ
utpannāḥ pratibhātmāno jagatāṃ sthitihetavaḥ
nārapsyante ca karmāṇi tāpatrayavivarjitāḥ
alpasaukhyaṃ bahukleśaṃ jarāśokasamanvitam
jīvanaṃ maraṇaṃ caiva saṃbhavaś ca punaḥ punaḥ
alpabhūtaṃ sukhaṃ svarge duḥkhāni narake tathā
viditvā cāgamaṃ sarvamavaśyaṃ bhavitavyatām
ṛbhuṃ sanatkumāraṃ ca dṛṣṭvā tava vaśe sthitau
trayastu trīn guṇān hitvā cātmajāḥ sanakādayaḥ
vavartena tu jñānena pravṛttāste mahaujasaḥ
tatasteṣu pravṛtteṣu sanakādiṣu vai triṣu
bhaviṣyasi vimūḍhastvaṃ māyayā śaṅkarasya tu
evaṃ kalpe tu vaivṛtte saṃjñā naśyati te 'nagha
kalpe śeṣāṇi bhūtāni sūkṣmāṇi pārthivāni ca
sarveṣāṃ hyaiśvarī māyā jāgṛtiḥ samudāhṛtā
yathaiṣa parvato merurdevaloko hyudāhṛtaḥ
tasya cedaṃ hi māhātmyaṃ viddhi devavarasya ha
jñātvā ceśvarasadbhāvaṃ jñātvā māmaṃbujekṣaṇam
mahādevaṃ mahābhūtaṃ bhūtānāṃ varadaṃ prabhum
praṇavenātha sāmnā tu namaskṛtya jagadgurum
tvāṃ ca māṃ caiva saṃkruddho niḥśvāsānnirdahedayam
evaṃ jñātvā mahāyogamabhyuttiṣṭhanmahābalam
ahaṃ tvāmagrataḥ kṛtvā stoṣyāmyanalasaprabham
sūta uvāca
brahmāṇamagrataḥ kṛtvā tataḥ sa garuḍadhvajaḥ
atītaiś ca bhaviṣyaiś ca vartamānaistathaiva ca
nāmabhiśchāndasaiścaiva idaṃ stotramudīrayat
viṣṇuruvāca
namastubhyaṃ bhagavate suvratānantatejase
namaḥ kṣetrādhipataye bījine śūline namaḥ
sumeḍhrāyārcyameḍhrāya daṇḍine rūkṣaretase
namo jyeṣṭhāya śreṣṭhāya pūrvāya prathamāya ca
namo mānyāya pūjyāya sadyojātāya vai namaḥ
gahvarāya ghaṭeśāya vyomacīrāṃbarāya ca
namaste hyasmadādīnāṃ bhūtānāṃ prabhave namaḥ
vedānāṃ prabhave caiva smṛtīnāṃ prabhave namaḥ
prabhave karmadānānāṃ dravyāṇāṃ prabhave namaḥ
namo yogasya prabhave sāṃkhyasya prabhave namaḥ
namo dhruvanibaddhānāmṛṣīṇāṃ prabhave namaḥ
ṛkṣāṇāṃ prabhave tubhyaṃ grahāṇāṃ prabhave namaḥ
vaidyutāśanimeghānāṃ garjitaprabhave namaḥ
mahodadhīnāṃ prabhave dvīpānāṃ prabhave namaḥ
adrīṇāṃ prabhave caiva varṣāṇāṃ prabhave namaḥ
namo nadīnāṃ prabhave nadānāṃ prabhave namaḥ
mahauṣadhīnāṃ prabhave vṛkṣāṇāṃ prabhave namaḥ
dharmavṛkṣāya dharmāya sthitīnāṃ prabhave namaḥ
prabhave ca parārdhasya parasya prabhave namaḥ
namo rasānāṃ prabhave ratnānāṃ prabhave namaḥ
kṣaṇānāṃ prabhave caiva lavānāṃ prabhave namaḥ
ahorātrārdhamāsānāṃ māsānāṃ prabhave namaḥ
ṛtūnāṃ prabhave tubhyaṃ saṃkhyāyāḥ prabhave namaḥ
prabhave cāparārdhasya parārdhaprabhave namaḥ
namaḥ purāṇaprabhave sargāṇāṃ prabhave namaḥ
manvantarāṇāṃ prabhave yogasya prabhave namaḥ
caturvidhasya sargasya prabhave 'nantacakṣuṣe
kalpodayanibandhānāṃ vātānāṃ prabhave namaḥ
namo viśvasya prabhave brahmādhipataye namaḥ
vidyānāṃ prabhave caiva vidyādhipataye namaḥ
namo vratādhipataye vratānāṃ prabhave namaḥ
mantrāṇāṃ prabhave tubhyaṃ mantrādhipataye namaḥ
pitṝṇāṃ pataye caiva paśūnāṃ pataye namaḥ
vāgvṛṣāya namastubhyaṃ purāṇavṛṣabhāya ca
namaḥ paśūnāṃ pataye govṛṣendradhvajāya ca
prajāpatīnāṃ pataye siddhīnāṃ pataye namaḥ
daityadānavasaṃghānāṃ rakṣasāṃ pataye namaḥ
gandharvāṇāṃ ca pataye yakṣāṇāṃ pataye namaḥ
garuḍoragasarpāṇāṃ pakṣiṇāṃ pataye namaḥ
sarvaguhyapiśācānāṃ guhyādhipataye namaḥ
gokarṇāya ca goptre ca śaṅkukarṇāya vai namaḥ
varāhāyāprameyāya ṛkṣāya virajāya ca
namaḥ surāṇāṃ pataye gaṇānāṃ pataye namaḥ
aṃbhasāṃ pataye caiva ojasāṃ pataye namaḥ
namo'stu lakṣmīpataye śrīpāya kṣitipāya ca
balābalasamūhāya akṣobhyakṣobhaṇāya ca
dīptaśṛṅgaikaśṛṅgāya vṛṣabhāya kakudmine
namaḥ sthairyāya vapuṣe tejasānuvratāya ca
atītāya bhaviṣyāya vartamānāya vai namaḥ
suvarcase ca vīryāya śūrāya hyajitāya ca
varadāya vareṇyāya puruṣāya mahātmane
namo bhūtāya bhavyāya mahate prabhavāya ca
janāya ca namastubhyaṃ tapase varadāya ca
aṇave mahate caiva namaḥ sarvagatāya ca
namo bandhāya mokṣāya svargāya narakāya ca
namo bhavāya devāya ijyāya yājakāya ca
pratyudīrṇāya dīptāya tattvāyātiguṇāya ca
namaḥ pāśāya śastrāya namastvābharaṇāya ca
hutāya upahūtāya prahutaprāśitāya ca
namo'stviṣṭāya pūrtāya agniṣṭomadvijāya ca
sadasyāya namaścaiva dakṣiṇāvabhṛthāya ca
ahiṃsāyāpralobhāya paśumantrauṣadhāya ca
namaḥ puṣṭipradānāya suśīlāya suśīline
atītāya bhaviṣyāya vartamānāya te namaḥ
suvarcase ca vīryāya śūrāya hyajitāya ca
varadāya vareṇyāya puruṣāya mahātmane
namo bhūtāya bhavyāya mahate cābhayāya ca
jarāsiddha namastubhyamayase varadāya ca
adhare mahate caiva namaḥ sastupatāya ca
namaścendriyapatrāṇāṃ lelihānāya sragviṇe
viśvāya viśvarūpāya viśvataḥ śirase namaḥ
sarvataḥ pāṇipādāya rudrāyāpratimāya ca
namo havyāya kavyāya havyavāhāya vai namaḥ
namaḥ siddhāya medhyāya iṣṭāyejyāparāya ca
suvīrāya sughorāya akṣobhyakṣobhaṇāya ca
suprajāya sumedhāya dīptāya bhāskarāya ca
namo buddhāya śuddhāya vistṛtāya matāya ca
namaḥ sthūlāya sūkṣmāya dṛśyādṛśyāya sarvaśaḥ
varṣate jvalate caiva vāyave śiśirāya ca
namaste vakrakeśāya ūruvakṣaḥśikhāya ca
namo namaḥ suvarṇāya tapanīyanibhāya ca
virūpākṣāya liṅgāya piṅgalāya mahaujase
vṛṣṭighnāya namaścaiva namaḥ saumyekṣaṇāya ca
namo dhūmrāya śvetāya kṛṣṇāya lohitāya ca
piśitāya piśaṅgāya pītāya ca niṣaṅgiṇe
namaste saviśeṣāya nirviśeṣāya vai namaḥ
nama ījyāya pūjyāya upajīvyāya vai namaḥ
namaḥ kṣemyāya vṛddhāya vatsalāya namonamaḥ
namo bhūtāya satyāya satyāsatyāya vai namaḥ
namo vai padmavarṇāya mṛtyughnāya ca mṛtyave
namo gaurāya śyāmāya kadrave lohitāya ca
mahāsaṃdhyābhravarṇāya cārudīptāya dīkṣiṇe
namaḥ kamalahastāya digvāsāya kapardine
apramāṇāya sarvāya avyayāyāmarāya ca
namo rūpāya gandhāya śāśvatāyākṣatāya ca
purastādbṛṃhate caiva vibhrāntāya kṛtāya ca
durgamāya maheśāya krodhāya kapilāya ca
tarkyātarkyaśarīrāya baline raṃhasāya ca
sikatyāya pravāhyāya sthitāya prasṛtāya ca
sumedhase kulālāya namaste śaśikhaṇḍine
citrāya citraveṣāya citravarṇāya medhase
cekitānāya tuṣṭāya namaste nihitāya ca
namaḥ kṣāntāya dāntāya vajrasaṃhananāya ca
rakṣoghnāya viṣaghnāya śitikaṇṭhordhvamanyave
lelihāya kṛtāntāya tigmāyudhadharāya ca
pramodāya saṃmodāya yativedyāya te namaḥ
anāmayāya sarvāya mahākālāya vai namaḥ
praṇavapraṇaveśāya bhaganetrāntakāya ca
mṛgavyādhāya dakṣāya dakṣayajñāntakāya ca
sarvabhūtātmabhūtāya sarveśātiśayāya ca
puraghnāya suśastrāya dhanvine 'tha paraśvadhe
pūṣadantavināśāya bhaganetrāntakāya ca
kāmadāya variṣṭhāya kāmāṅgadahanāya ca
raṅge karālavaktrāya nāgendravadanāya ca
daityānāmantakeśāya daityākrandakarāya ca
himaghnāya ca tīkṣṇāya ārdracarmadharāya ca
śmaśānaratinityāya namo 'stūlmukadhāriṇe
namaste prāṇapālāya muṇḍamālādharāya ca
prahīṇaśokairvividhairbhūtaiḥ parivṛtāya ca
naranārīśarīrāya devyāḥ priyakarāya ca
jaṭine muṇḍine caiva vyālayajñopavītine
namo 'stu nṛtyaśīlāya upanṛtyapriyāya ca
manyave gītaśīlāya munibhir gāyate namaḥ
kaṭakaṭāya tigmāya apriyāya priyāya ca
vibhīṣaṇāya bhīṣmāya bhagapramathanāya ca
siddhasaṃghānugītāya mahābhāgāya vai namaḥ
namo muktāṭṭahāsāya kṣveḍitāsphoṭitāya ca
nardate kūrdate caiva namaḥ pramuditātmane
namo mṛḍāya śvasate dhāvate 'dhiṣṭhite namaḥ
dhyāyate jṛmbhate caiva rudate dravate namaḥ
valgate krīḍate caiva lambodaraśarīriṇe
namo 'kṛtyāya kṛtyāya muṇḍāya kīkaṭāya ca
nama unmattadehāya kiṅkiṇīkāya vai namaḥ
namo vikṛtaveṣāya krūrāyāmarṣaṇāya ca
aprameyāya goptre ca dīptāyānirguṇāya ca
vāmapriyāya vāmāya cūḍāmaṇidharāya ca
namastokāya tanave guṇairapramitāya ca
namo guṇyāya guhyāya agamyagamanāya ca
lokadhātrī tviyaṃ bhūmiḥ pādau sajjanasevitau
sarveṣāṃ siddhiyogānāmadhiṣṭhānaṃ tavodaram
madhye 'ntarikṣaṃ vistīrṇaṃ tārāgaṇavibhūṣitam
svāteḥ patha ivābhāti śrīmān hārastavorasi
diśo daśabhujāstubhyaṃ keyūrāṅgadabhūṣitāḥ
vistīrṇapariṇāhaś ca nīlāñjanacayopamaḥ
kaṇṭhaste śobhate śrīmān hemasūtravibhūṣitaḥ
daṃṣṭrākarālaṃ durdharṣamanaupamyaṃ mukhaṃ tathā
padmamālākṛtoṣṇīṣaṃ śiro dyauḥ śobhate 'dhikam
dīptiḥ sūrye vapuścandre sthairyaṃ śaile 'nile balam
auṣṇyamagnau tathā śaityam apsu śabdo 'mbare tathā
akṣarāntaraniṣpandādguṇānetānvidurbudhāḥ
japo japyo mahādevo mahāyogomaheśvaraḥ
pureśayo guhāvāsī khecaro rajanīcaraḥ
taponidhirguhagururnandano nandavardhanaḥ
hayaśīrṣā payodhātā vidhātā bhūtabhāvanaḥ
boddhavyo bodhitā netā durdharṣo duṣprakampanaḥ
bṛhadratho bhīmakarmā bṛhatkīrtir dhanañjayaḥ
ghaṇṭāpriyo dhvajī chattrī pinākī dhvajinīpatiḥ
kavacī paṭṭiśī khaḍgī dhanurhastaḥ paraśvadhī
aghasmaro 'naghaḥ śūro devarājo 'rimardanaḥ
tvāṃ prasādya purāsmābhir dviṣanto nihatā yudhi
agniḥ sadārṇavāṃbhastvaṃ pibannapi na tṛpyase
krodhākāraḥ prasannātmā kāmadaḥ kāmagaḥ priyaḥ
brahmacāri cāgādhaś ca brahmaṇyaḥ śiṣṭapūjitaḥ
devānām akṣayaḥ kośas tvayā yajñaḥ prakalpitaḥ
havyaṃ tavedaṃ vahati vedoktaṃ havyavāhanaḥ
prīte tvayi mahādeva vayaṃ prītā bhavāmahe
bhavānīśo 'nādimāṃstvaṃ ca sarvalokānāṃ tvaṃ brahmakartādisargaḥ
sāṃkhyāḥ prakṛteḥ paramaṃ tvāṃ viditvā kṣīṇadhyānāstvāmamṛtyuṃ viśanti
yogāś ca tvāṃ dhyāyino nityasiddhaṃ jñātvā yogān saṃtyajante punastān
ye cāpyanye tvāṃ prasannā viśuddhāḥ svakarmabhiste divyabhogā bhavanti
aprasaṃkhyeyatattvasya yathā vidmaḥ svaśaktitaḥ
kīrtitaṃ tava māhātmyam apārasya mahātmanaḥ
śivo no bhava sarvatra yo 'si so 'si namo 'stu te
sūta uvāca
ya idaṃ kīrtayedbhaktyā brahmanārāyaṇastavam
śrāvayedvā dvijān vidvān śṛṇuyādvā samāhitaḥ
aśvamedhāyutaṃ kṛtvā yatphalaṃ tadavāpnuyāt
pāpācāro 'pi yo martyaḥ śṛṇuyācchivasannidhau
japedvāpi vinirmukto brahmalokaṃ sa gacchati
śrāddhe vā daivike kārye yajñe vāvabhṛthāntike
kīrtayedvā satāṃ madhye sa yāti brahmaṇo'ntikam
sūta uvāca
atyantāvanatau dṛṣṭvā madhupiṅgāyatekṣaṇaḥ
prahṛṣṭavadano 'tyartham abhavatsatyakīrtanāt
umāpatirvirūpākṣo dakṣayajñavināśanaḥ
pinākī khaṇḍaparaśuḥ suprītastu trilocanaḥ
tataḥ sa bhagavāndevaḥ śrutvā vāgamṛtaṃ tayoḥ
jānannapi mahādevaḥ krīḍāpūrvamathābravīt
kau bhavantau mahātmānau parasparahitaiṣiṇau
sametāvaṃbujābhakṣāv asmin ghore mahāplave
tāvūcaturmahātmānau saṃnirīkṣya parasparam
bhagavān kiṃ tu yatte 'dya na vijñānaṃ tvayā vibho
vibho rudra mahāmāya icchayā vāṃ kṛtau tvayā
tayostadvacanaṃ śrutvā abhinandyābhimānya ca
uvāca bhagavāndevo madhuraṃ ślakṣṇayā girā
bho bho hiraṇyagarbha tvāṃ tvāṃ ca kṛṣṇa bravīmyaham
prīto 'hamanayā bhaktyā śāśvatākṣarayuktayā
bhavantau hṛdayasyāsya mama hṛdyatarāvubhau
yuvābhyāṃ kiṃ dadāmyadya varāṇāṃ varamīpsitam
athovāca mahābhāgo viṣṇurbhavamidaṃ vacaḥ
sarvaṃ mama kṛtaṃ deva parituṣṭo 'si me yadi
tvayi me supratiṣṭhā tu bhaktirbhavatu śaṅkaraḥ
evamuktastu vijñāya saṃbhāvayata keśavam
pradadau ca mahādevo bhaktiṃ nijapadāṃbuje
bhavānsarvasya lokasya kartā tvamadhidaivatam
tadevaṃ svasti te vatsa gamiṣyāmyaṃbujekṣaṇa
evamuktvā tu bhagavān brahmāṇaṃ cāpi śaṅkaraḥ
anugṛhyāspṛśaddevo brahmāṇaṃ parameśvaraḥ
karābhyāṃ suśubhābhyāṃ ca prāha hṛṣṭataraḥ svayam
matsamastvaṃ na saṃdeho vatsa bhaktaś ca me bhavān
svastyastu te gamiṣyāmi saṃjñā bhavatu suvrata
evamuktvā tu bhagavāṃstato 'ntardhānamīśvaraḥ
gatavān gaṇapo devaḥ sarvadevanamaskṛtaḥ
avāpya saṃjñāṃ govindāt padmayoniḥ pitāmahaḥ
prajāḥ sraṣṭumanāścakre tapa ugraṃ pitāmahaḥ
tasyaivaṃ tapyamānasya na kiṃcit samavartata
tato dīrgheṇa kālena duḥkhātkrodho hyajāyata
krodhāviṣṭasya netrābhyāṃ prāpatannaśrubindavaḥ
tatastebhyo 'śrubindubhyo vātapittakaphātmakāḥ
mahābhāgā mahāsattvāḥ svastikairapyalaṃkṛtāḥ
prakīrṇakeśāḥ sarpāste prādurbhūtā mahāviṣāḥ
sarpāṃstānagrajāndṛṣṭvā brahmātmānam anindayat
aho dhik tapaso mahyaṃ phalamīdṛśakaṃ yadi
lokavaināśikī jajñe ādāveva prajā mama
tasya tīvrābhavanmūrcchā krodhāmarṣasamudbhavā
mūrcchābhiparitāpena jahau prāṇānprajāpatiḥ
tasyāpratimavīryasya dehātkāruṇyapūrvakam
athaikādaśa te rudrā rudanto 'bhyakramaṃs tathā
rodanātkhalu rudratvaṃ teṣu vai samajāyata
ye rudrāste khalu prāṇā ye prāṇāste tadātmakāḥ
prāṇāḥ prāṇavatāṃ jñeyāḥ sarvabhūteṣvavasthitāḥ
atyugrasya mahattvasya sādhurācaritasya ca
prāṇāṃstasya dadau bhūyastriśūlī nīlalohitaḥ
labdhvāsūn bhagavānbrahma devadevamumāpatim
praṇamya saṃsthito 'paśyadgāyatryā viśvamīśvaram
sarvalokamayaṃ devaṃ dṛṣṭvā stutvā pitāmahaḥ
tato vismayamāpannaḥ praṇipatya muhurmuhuḥ
uvāca vacanaṃ śarvaṃ sadyāditvaṃ kathaṃ vibho
sūta uvāca
tasya tadvacanaṃ śrutvā brahmaṇo bhagavān bhavaḥ
brahmarūpī prabodhārthaṃ brahmāṇaṃ prāha sasmitam
śvetakalpo yadā hyāsīd ahameva tadābhavam
śvetoṣṇīṣaḥ śvetamālyaḥ śvetāṃbaradharaḥ sitaḥ
śvetāsthiḥ śvetaromā ca śvetāsṛk śvetalohitaḥ
tena nāmnā ca vikhyātaḥ śvetakalpastadā hyasau
matprasūtā ca deveśī śvetāṅgā śvetalohitā
śvetavarṇā tadā hyāsīdgāyatrī brahmasaṃjñitā
tasmādahaṃ ca deveśa tvayā guhyena vai punaḥ
vijñātaḥ svena tapasā sadyojātatvamāgataḥ
sadyojāteti brahmaitadguhyaṃ caitatprakīrtitam
tasmādguhyatvamāpannaṃ ye vetsyanti dvijātayaḥ
matsamīpaṃ gamiṣyanti punarāvṛttidurlabham
yadā caiva punastvāsīllohito nāma nāmataḥ
matkṛtena ca varṇena kalpo vai lohitaḥ smṛtaḥ
tadā lohitamāṃsāsthilohitakṣīrasaṃbhavā
lohitākṣī stanavatī gāyatrī gauḥ prakīrtitā
tato 'syā lohitatvena varṇasya ca viparyayāt
vāmatvāccaiva devasya vāmadevatvamāgataḥ
tatrāpi ca mahāsattva tvayāhaṃ niyatātmanā
vijñātaḥ svena yogena tasminvarṇāntare sthitaḥ
tataś ca vāmadeveti khyātiṃ yāto 'smi bhūtale
ye cāpi vāmadeva tvāṃ jñāsyantīha dvijātayaḥ
rudralokaṃ gamiṣyanti punarāvṛttidurlabham
yadāhaṃ punareveha pītavarṇo yugakramāt
matkṛtena ca nāmnā vai pītakalpo 'bhavattadā
matprasūtā ca deveśī pītāṅgī pītalohitā
pītavarṇā tadā hyāsīdgāyatrī brahmasaṃjñitā
tatrāpi ca mahāsattva yogayuktena cetasā
yasmādahaṃ tairvijñāto yogatatparamānasaiḥ
tatra tatpuruṣatvena vijñāto 'haṃ tvayā punaḥ
tasmāttatpuruṣatvaṃ vai mamaitatkanakāṇḍaja
ye māṃ rudraṃ ca rudrāṇīṃ gāyatrīṃ vedamātaram
vetsyanti tapasā yuktā vimalā brahmasaṃgatāḥ
rudralokaṃ gamiṣyanti punarāvṛttidurlabham
yadāhaṃ punarevāsaṃ kṛṣṇavarṇo bhayānakaḥ
matkṛtena ca varṇena saṃkalpaḥ kṛṣṇa ucyate
tatrāhaṃ kālasaṃkāśaḥ kālo lokaprakālakaḥ
vijñāto 'haṃ tvayā brahmanghoro ghoraparākramaḥ
matprasūtā ca gāyatrī kṛṣṇāṅgī kṛṣṇalohitā
kṛṣṇarūpā ca deveśa tadāsīdbrahmasaṃjñitā
tasmād ghoratvamāpannaṃ ye māṃ vetsyanti bhūtale
teṣāmaghoraḥ śāntaś ca bhaviṣyāmyahamavyayaḥ
punaś ca viśvarūpatvaṃ yadā brahmanmamābhavat
tadāpyahaṃ tvayā jñātaḥ parameṇa samādhinā
viśvarūpā ca saṃvṛttā gāyatrī lokadhāriṇī
tasmin viśvatvam āpannaṃ ye māṃ vetsyanti bhūtale
teṣāṃ śivaś ca saumyaś ca bhaviṣyāmi sadaiva hi
yasmācca viśvarūpo vai kalpo 'yaṃ samudāhṛtaḥ
viśvarūpā tathā ceyaṃ sāvitrī samudāhṛtā
sarvarūpā tathā ceme saṃvṛttā mama putrakāḥ
catvāraste mayā khyātāḥ putra vai lokasaṃmatāḥ
yasmācca sarvavarṇatvaṃ prajānāṃ ca bhaviṣyati
sarvabhakṣā ca medhyā ca varṇataś ca bhaviṣyati
mokṣo dharmastathārthaś ca kāmaśceti catuṣṭayam
yasmādvedāś ca vedyaṃ ca caturdhā vai bhaviṣyati
bhūtagrāmāś ca catvāra āśramāś ca tathaiva ca
dharmasya pādāścatvāraścatvāro mama putrakāḥ
tasmāccaturyugāvasthaṃ jagadvai sacarācaram
caturdhāvasthitaścaiva catuṣpādo bhaviṣyati
bhūrloko 'tha bhuvarlokaḥ svarlokaś ca mahas tathā
janastapaś ca satyaṃ ca viṣṇulokastataḥ param
aṣṭākṣarasthito lokaḥ sthāne sthāne tadakṣaram
bhūrbhuvaḥ svarmahaścaiva pādāścatvāra eva ca
bhūrlokaḥ prathamaḥ pādo bhuvarlokastataḥ param
svarloko vai tṛtīyaś ca caturthastu mahas tathā
pañcamastu janastatra ṣaṣṭhaś ca tapa ucyate
satyaṃ tu saptamo loko hyapunarbhavagāminām
viṣṇulokaḥ smṛtaṃ sthānaṃ punarāvṛttidurlabham
skāndamaumaṃ tathā sthānaṃ sarvasiddhisamanvitam
rudralokaḥ smṛtastasmātpadaṃ tadyogināṃ śubham
nirmamā nirahaṅkārāḥ kāmakrodhavivarjitāḥ
drakṣyanti taddvijā yuktā dhyānatatparamānasāḥ
yasmāccatuṣpadā hyeṣā tvayā dṛṣṭā sarasvatī
pādāntaṃ viṣṇulokaṃ vai kaumāraṃ śāntamuttamam
aumaṃ māheśvaraṃ caiva tasmāddṛṣṭā catuṣpadā
tasmāttu paśavaḥ sarve bhaviṣyanti catuṣpadāḥ
tataścaiṣāṃ bhaviṣyanti catvāraste payodharāḥ
somaś ca mantrasaṃyukto yasmānmama mukhāccyutaḥ
jīvaḥ prāṇabhṛtāṃ brahman punaḥ pītastanāḥ smṛtāḥ
tasmātsomamayaṃ caiva amṛtaṃ jīvasaṃjñitam
catuṣpādā bhaviṣyanti śvetatvaṃ cāsya tena tat
yasmāccaiva kriyā bhūtvā dvipadā ca maheśvarī
dṛṣṭā punastathaivaiṣā sāvitrī lokabhāvinī
tasmācca dvipadāḥ sarve dvistanāś ca narāḥ śubhāḥ
tasmācceyamajā bhūtvā sarvavarṇā maheśvarī
yā vai dṛṣṭā mahāsattvā sarvabhūtadharā tvayā
tasmācca viśvarūpatvaṃ prajānāṃ vai bhaviṣyati
ajaścaiva mahātejā viśvarūpo bhaviṣyati
amogharetāḥ sarvatra mukhe cāsya hutāśanaḥ
tasmātsarvagato medhyaḥ paśurūpī hutāśanaḥ
tapasā bhāvitātmāno ye māṃ drakṣyanti vai dvijāḥ
īśitve ca vaśitve ca sarvagaṃ sarvataḥ sthitam
rajastamobhyāṃ nirmuktāstyaktvā mānuṣyakaṃ vapuḥ
matsamīpamupeṣyanti punarāvṛttidurlabham
ityevamukto bhagavānbrahmā rudreṇa vai dvijāḥ
praṇamya prayato bhūtvā punarāha pitāmahaḥ
ya evaṃ bhagavān vidvān gāyatryā vai maheśvaram
viśvātmānaṃ hi sarvaṃ tvāṃ gāyatryāstava ceśvara
tasya dehi paraṃ sthānaṃ tathāstviti ca so'bravīt
tasmādvidvān hi viśvatvamasyāścāsya mahātmanaḥ
sa yāti brahmasāyujyaṃ vacanād brahmaṇaḥ prabhoḥ
sūta uvāca
śrutvaivamakhilaṃ brahmā rudreṇa paribhāṣitam
punaḥ praṇamya deveśaṃ rudramāha prajāpatiḥ
bhagavandevadeveśa viśvarūpaṃ maheśvara
umādhava mahādeva namo lokābhivandita
viśvarūpa mahābhāga kasminkāle maheśvara
yā imāste mahādeva tanavo lokavanditāḥ
kasyāṃ vā yugasaṃbhūtyāṃ drakṣyantīha dvijātayaḥ
kena vā tapasā deva dhyānayogena kena vā
namaste vai mahādeva śakyo draṣṭuṃ dvijātibhiḥ
tasya tadvacanaṃ śrutvā śarvaḥ samprekṣya taṃ puraḥ
smayanprāha mahādeva ṛgyajuḥsāmasaṃbhavaḥ
śrībhagavānuvāca
tapasā naiva vṛttena dānadharmaphalena ca
na tīrthaphalayogena kratubhir vāptadakṣiṇaiḥ
na vedādhyayanairvāpi na vittena na vedanaiḥ
na śakyaṃ mānavairdraṣṭumṛte dhyānādahaṃ tviha
saptame caiva vārāhe tatastasminpitāmaha
kalpeśvaro 'tha bhagavān sarvalokaprakāśanaḥ
manurvaivasvataścaiva tava pautro bhaviṣyati
tadā caturyugāvasthe tasminkalpe yugāntike
anugrahārthaṃ lokānāṃ brāhmaṇānāṃ hitāya ca
utpatsyāmi tadā brahman punar asmin yugāntike
yugapravṛttyā ca tadā tasmiṃś ca prathame yuge
dvāpare prathame brahmanyadā vyāsaḥ svayaṃ prabhuḥ
tadāhaṃ brāhmaṇārthāya kalau tasmin yugāntike
bhaviṣyāmi śikhāyuktaḥ śveto nāma mahāmuniḥ
himavacchikhare ramye chāgale parvatottame
tatra śiṣyāḥ śikhāyuktā bhaviṣyanti tadā mama
śvetaḥ śvetaśikhaścaiva śvetāsyaḥ śvetalohitaḥ
catvārastu mahātmāno brāhmaṇā vedapāragāḥ
tataste brahmabhūyiṣṭhā dṛṣṭvā brahmagatiṃ parām
matsamīpaṃ gamiṣyanti dhyānayogaparāyaṇāḥ
tataḥ punaryadā brahman dvitīye dvāpare prabhuḥ
prajāpatiryadā vyāsaḥ sadyo nāma bhaviṣyati
tadā lokahitārthāya sutāro nāma nāmataḥ
bhaviṣyāmi kalau tasmin śiṣyānugrahakāmyayā
tatrāpi mama te śiṣyā nāmataḥ parikīrtitāḥ
dundubhiḥ śatarūpaś ca ṛcīkaḥ ketumāṃstadā
prāpya yogaṃ tathā dhyānaṃ sthāpya brahma ca bhūtale
rudralokaṃ gamiṣyanti sahacāritvameva ca
tṛtīye dvāpare caiva yadā vyāsastu bhārgavaḥ
tadāpyahaṃ bhaviṣyāmi damanastu yugāntike
tatrāpi ca bhaviṣyanti catvāro mama putrakāḥ
vikośaś ca vikeśaś ca vipāśaḥ śāpanāśanaḥ
te 'pi tenaiva mārgeṇa yogoktena mahaujasaḥ
rudralokaṃ gamiṣyanti punarāvṛttidurlabham
caturthe dvāpare caiva yadā vyāso 'ṅgirāḥ smṛtaḥ
tadāpyahaṃ bhaviṣyāmi suhotro nāma nāmataḥ
tatrāpi mama te putrāścatvāro 'pi tapodhanāḥ
dvijaśreṣṭhā bhaviṣyanti yogātmāno dṛḍhavratāḥ
sumukho durmukhaścaiva durdaro duratikramaḥ
prāpya yogagatiṃ sūkṣmāṃ vimalā dagdhakilbiṣāḥ
te'pi tenaiva mārgeṇa yogayuktā mahaujasaḥ
rudralokaṃ gamiṣyanti punarāvṛttidurlabham
pañcame dvāpare caiva vyāsastu savitā yadā
tadā cāpi bhaviṣyāmi kaṅko nāma mahātapāḥ
anugrahārthaṃ lokānāṃ yogātmaikakalāgatiḥ
catvārastu mahābhāgā vimalāḥ śuddhayonayaḥ
śiṣyā mama bhaviṣyanti yogātmāno dṛḍhavratāḥ
sanakaḥ sanandanaś caiva prabhuryaś ca sanātanaḥ
vibhuḥ sanatkumāraś ca nirmamā nirahaṃkṛtāḥ
matsamīpamupeṣyanti punarāvṛttidurlabham
parīvarte punaḥ ṣaṣṭhe mṛtyurvyāso yadā vibhuḥ
tadāpyahaṃ bhaviṣyāmi logākṣīr nāma nāmataḥ
tatrāpi mama te śiṣyā yogātmāno dṛḍhavratāḥ
bhaviṣyanti mahābhāgāścatvāro lokasaṃmatāḥ
sudhāmā virajāścaiva śaṅkhapādraja eva ca
yogātmāno mahātmānaḥ sarve vai dagdhakilbiṣāḥ
te'pi tenaiva mārgeṇa dhyānayogasamanvitāḥ
matsamīpaṃ gamiṣyanti punarāvṛttidurlabham
saptame parivarte tu yadā vyāsaḥ śatakratuḥ
vibhunāmā mahātejāḥ prathitaḥ pūrvajanmani
tadāpyahaṃ bhaviṣyāmi kalau tasmin yugāntike
jaigīṣavyo vibhuḥ khyātaḥ sarveṣāṃ yogināṃ varaḥ
tatrāpi mama te putrā bhaviṣyanti yuge tathā
sārasvataś ca meghaś ca meghavāhaḥ suvāhanaḥ
te'pi tenaiva mārgeṇa dhyānayogaparāyaṇāḥ
gamiṣyanti mahātmāno rudralokaṃ nirāmayam
vasiṣṭhaścāṣṭame vyāsaḥ parīvarte bhaviṣyati
yadā tadā bhaviṣyāmi nāmnāhaṃ dadhivāhanaḥ
tatrāpi mama te putrā yogātmāno dṛḍhavratāḥ
bhaviṣyanti mahāyogā yeṣāṃ nāsti samo bhuvi
kapilaścāsuriścaiva tathā pañcaśikho muniḥ
bāṣkalaś ca mahāyogī dharmātmāno mahaujasaḥ
prāpya māheśvaraṃ yogaṃ jñānino dagdhakilbiṣāḥ
matsamīpaṃ gamiṣyanti punarāvṛttidurlabham
parivarte tu navame vyāsaḥ sārasvato yadā
tadāpyahaṃ bhaviṣyāmi ṛṣabho nāma nāmataḥ
tatrāpi mama te putrā bhaviṣyanti mahaujasaḥ
parāśaraś ca gargaś ca bhārgavāṅgirasau tadā
bhaviṣyanti mahātmāno brāhmaṇā vedapāragāḥ
dhyānamārgaṃ samāsādya gamiṣyanti tathaiva te
sarve tapobalotkṛṣṭāḥ śāpānugrahakovidāḥ
te'pi tenaiva mārgeṇa yogoktena tapasvinaḥ
rudralokaṃ gamiṣyanti punarāvṛttidurlabham
daśame dvāpare vyāsaḥ tripādvai nāma nāmataḥ
yadā bhaviṣyate viprastadāhaṃ bhavitā muniḥ
himavacchikhare ramye bhṛgutuṅge nagottame
nāmnā bhṛgostu śikharaṃ prathitaṃ devapūjitam
tatrāpi mama te putrā bhaviṣyanti dṛḍhavratāḥ
balabandhurnirāmitraḥ ketuśṛṅgastapodhanaḥ
yogātmāno mahātmānastapoyogasamanvitāḥ
rudralokaṃ gamiṣyanti tapasā dagdhakilbiṣāḥ
ekādaśe dvāpare tu vyāsastu trivrato yadā
tadāpyahaṃ bhaviṣyāmi gaṅgādvāre kalau tathā
ugro nāma mahātejāḥ sarvalokeṣu viśrutaḥ
tatrāpi mama te putrā bhaviṣyanti mahaujasaḥ
lambodaraś ca lambākṣo lambakeśaḥ pralambakaḥ
prāpya māheśvaraṃ yogaṃ rudralokaṃ gatā hi te
dvādaśe parivarte tu śatatejā yadā muniḥ
bhaviṣyati mahātejā vyāsastu kavisattamaḥ
tadāpyahaṃ bhaviṣyāmi kalāviha yugāntike
haitukaṃ vanamāsādya atrirnāmnā pariśrutaḥ
tatrāpi mama te putrā bhasmasnānānulepanāḥ
bhaviṣyanti mahāyogā rudralokaparāyaṇāḥ
sarvajñaḥ samabuddhiś ca sādhyaḥ sarvastathaiva ca
prāpya māheśvaraṃ yogaṃ rudralokaṃ gatā hi te
trayodaśe punaḥ prāpte parivarte krameṇa tu
dharmo nārāyaṇo nāma vyāsastu bhavitā yadā
tadāpyahaṃ bhaviṣyāmi vālirnāma mahāmuniḥ
vālakhilyāśrame puṇye parvate gandhamādane
tatrāpi mama te putrā bhaviṣyanti tapodhanāḥ
sudhāmā kāśyapaścaiva vāsiṣṭho virajāstathā
mahāyogabalopetā vimalā ūrdhvaretasaḥ
prāpya māheśvaraṃ yogaṃ rudralokaṃ gatā hi te
yadā vyāsastarakṣustu paryāye tu caturdaśe
tatrāpi punarevāhaṃ bhaviṣyāmi yugāntike
vaṃśe tvaṅgirasāṃ śreṣṭhe gautamo nāma nāmataḥ
bhaviṣyati mahāpuṇyaṃ gautamaṃ nāma tadvanam
tatrāpi mama te putrā bhaviṣyanti kalau tadā
atrirdevasadaścaiva śravaṇo 'tha śraviṣṭhakaḥ
yogātmāno mahātmānaḥ sarve yogasamanvitāḥ
prāpya māheśvaraṃ yogaṃ rudralokāya te gatāḥ
tataḥ pañcadaśe prāpte parivarte kramāgate
traiyyāruṇiryadā vyāso dvāpare samapadyata
tadāpyahaṃ bhaviṣyāmi nāmnā vedaśirā dvijaḥ
tatra vedaśiro nāma astraṃ tatpārameśvaram
bhaviṣyati mahāvīryaṃ vedaśīrṣaś ca parvataḥ
himavatpṛṣṭhamāsādya sarasvatyāṃ nagottame
tatrāpi mama te putrā bhaviṣyanti tapodhanāḥ
kuṇiś ca kuṇibāhuś ca kuśarīraḥ kunetrakaḥ
yogātmāno mahātmānaḥ sarve te hyūrdhvaretasaḥ
prāpya māheśvaraṃ yogaṃ rudralokāya te gatāḥ
vyāso yuge ṣoḍaśe tu yadā devo bhaviṣyati
tatra yogapradānāya bhaktānāṃ ca yatātmanām
tadāpyahaṃ bhaviṣyāmi gokarṇo nāma nāmataḥ
bhaviṣyati supuṇyaṃ ca gokarṇaṃ nāma tadvanam
tatrāpi mama te putrā bhaviṣyanti ca yoginaḥ
kāśyapo hyuśanāścaiva cyavano 'tha bṛhaspatiḥ
te'pi tenaiva mārgeṇa dhyānayogasamanvitāḥ
prāpya māheśvaraṃ yogaṃ gantāro rudrameva hi
tataḥ saptadaśe caiva parivarte kramāgate
yadā bhaviṣyati vyāso nāmnā devakṛtañjayaḥ
tadāpyahaṃ bhaviṣyāmi guhāvāsīti nāmataḥ
himavacchikhare ramye mahottuṅge mahālaye
siddhakṣetraṃ mahāpuṇyaṃ bhaviṣyati mahālayam
tatrāpi mama te putrā yogajñā brahmavādinaḥ
bhaviṣyanti mahātmāno nirmamā nirahaṃkṛtāḥ
utathyo vāmadevaś ca mahāyogo mahābalaḥ
teṣāṃ śatasahasraṃ tu śiṣyāṇāṃ dhyānayoginām
bhaviṣyanti tadā kāle sarve te dhyānayuñjakāḥ
yogābhyāsaratāścaiva hṛdi kṛtvā maheśvaram
mahālaye padaṃ nyastaṃ dṛṣṭvā yānti śivaṃ padam
ye cānye 'pi mahātmānaḥ kalau tasmin yugāntike
dhyāne manaḥ samādhāya vimalāḥ śuddhabuddhayaḥ
mama prasādādyāsyanti rudralokaṃ gatajvarāḥ
gatvā mahālayaṃ puṇyaṃ dṛṣṭvā māheśvaraṃ padam
tīrṇastārayate janturdaśa pūrvāndaśottarān
ātmānamekaviṃśaṃ tu tārayitvā mahālaye
mama prasādādyāsyanti rudralokaṃ gatajvarāḥ
tato 'ṣṭādaśame caiva parivarte yadā vibho
tadā ṛtañjayo nāma vyāsastu bhavitā muniḥ
tadāpyahaṃ bhaviṣyāmi śikhaṇḍī nāma nāmataḥ
siddhakṣetre mahāpuṇye devadānavapūjite
himavacchikhare ramye śikhaṇḍī nāma parvataḥ
śikhaṇḍino vanaṃ cāpi yatra siddhaniṣevitam
tatrāpi mama te putrā bhaviṣyanti tapodhanāḥ
vācaśravā ṛcīkaś ca śyāvāśvaś ca yatīśvaraḥ
yogātmāno mahātmānaḥ sarve te vedapāragāḥ
prāpya māheśvaraṃ yogaṃ rudralokāya saṃvṛtāḥ
atha ekonaviṃśe tu parivarte kramāgate
vyāsastu bhavitā nāmnā bharadvājo mahāmuniḥ
tadāpyahaṃ bhaviṣyāmi jaṭāmālī ca nāmataḥ
himavacchikhare ramye jaṭāyuryatra parvataḥ
tatrāpi mama te putrā bhaviṣyanti mahaujasaḥ
hiraṇyanābhaḥ kauśalyo lokākṣī kuthumis tathā
īśvarā yogadharmāṇaḥ sarve te hyūrdhvaretasaḥ
prāpya māheśvaraṃ yogaṃ rudralokāya saṃsthitāḥ
tato viṃśatimaścaiva parivarto yadā tadā
gautamastu tadā vyāso bhaviṣyati mahāmuniḥ
tadāpyahaṃ bhaviṣyāmi aṭṭahāsastu nāmataḥ
aṭṭahāsapriyāścaiva bhaviṣyanti tadā narāḥ
tatraiva himavatpṛṣṭhe aṭṭahāso mahāgiriḥ
devadānavayakṣendrasiddhacāraṇasevitaḥ
tatrāpi mama te putrā bhaviṣyanti mahaujasaḥ
yogātmāno mahātmāno dhyāyino niyatavratāḥ
sumanturbarbarī vidvān kabandhaḥ kuśikaṃdharaḥ
prāpya māheśvaraṃ yogaṃ rudralokāya te gatāḥ
ekaviṃśe punaḥ prāpte parivarte kramāgate
vācaśravāḥ smṛto vyāso yadā sa ṛṣisattamaḥ
tadāpyahaṃ bhaviṣyāmi dāruko nāma nāmataḥ
tasmādbhaviṣyate puṇyaṃ devadāruvanaṃ śubham
tatrāpi mama te putrā bhaviṣyanti mahaujasaḥ
plakṣo dārbhāyaṇiścaiva ketumān gautamas tathā
yogātmāno mahātmāno niyatā ūrdhvaretasaḥ
naiṣṭhikaṃ vratamāsthāya rudralokāya te gatāḥ
dvāviṃśe parivarte tu vyāsaḥ śuṣmāyaṇo yadā
tadāpyahaṃ bhaviṣyāmi vārāṇasyāṃ mahāmuniḥ
nāmnā vai lāṅgalī bhīmo yatra devāḥ savāsavāḥ
drakṣyanti māṃ kalau tasmin bhavaṃ caiva halāyudham
tatrāpi mama te putrā bhaviṣyanti sudhārmikāḥ
bhallavī madhupiṅgaś ca śvetaketuḥ kuśas tathā
prāpya māheśvaraṃ yogaṃ te'pi dhyānaparāyaṇāḥ
vimalā brahmabhūyiṣṭhā rudralokāya saṃsthitāḥ
parivarte trayoviṃśe tṛṇabinduryadā muniḥ
vyāso hi bhavitā brahmaṃstadāhaṃ bhavitā punaḥ
śveto nāma mahākāyo muniputrastu dhārmikaḥ
tatra kālaṃ jariṣyāmi tadā girivarottame
tena kālañjaro nāma bhaviṣyati sa parvataḥ
tatrāpi mama te śiṣyā bhaviṣyanti tapasvinaḥ
uśiko bṛhadaśvaś ca devalaḥ kavireva ca
prāpya māheśvaraṃ yogaṃ rudralokāya te gataḥ
parivarte caturviṃśe vyāsa ṛkṣo yadā vibho
tadāpyahaṃ bhaviṣyāmi kalau tasmin yugāntike
śūlī nāma mahāyogī naimiṣe devavandite
tatrāpi mama te śiṣyā bhaviṣyanti tapodhanāḥ
śālihotro 'gniveśaś ca yuvanāśvaḥ śaradvasuḥ
te 'pi tenaiva mārgeṇa rudralokāya saṃsthitāḥ
pañcaviṃśe punaḥ prāpte parivarte kramāgate
vāsiṣṭhastu yadā vyāsaḥ śaktirnāmnā bhaviṣyati
tadāpyahaṃ bhaviṣyāmi daṇḍī muṇḍīśvaraḥ prabhuḥ
tatrāpi mama te putrā bhaviṣyanti tapodhanāḥ
chagalaḥ kuṇḍakarṇaś ca kubhāṇḍaś ca pravāhakaḥ
prāpya māheśvaraṃ yogamamṛtatvāya te gatāḥ
ṣaḍviṃśe parivarte tu yadā vyāsaḥ parāśaraḥ
tadāpyahaṃ bhaviṣyāmi sahiṣṇurnāma nāmataḥ
puraṃ bhadravaṭaṃ prāpya kalau tasmin yugāntike
tatrāpi mama te putrā bhaviṣyanti sudhārmikāḥ
ulūko vidyutaścaiva śaṃbūko hyāśvalāyanaḥ
prāpya māheśvaraṃ yogaṃ rudralokāya te gatāḥ
saptaviṃśe punaḥ prāpte parivarte kramāgate
jātūkarṇyo yadā vyāso bhaviṣyati tapodhanaḥ
tadāpyahaṃ bhaviṣyāmi somaśarmā dvijottamaḥ
prabhāsatīrthamāsādya yogātmā yogaviśrutaḥ
tatrāpi mama te śiṣyā bhaviṣyanti tapodhanāḥ
akṣapādaḥ kumāraś ca ulūko vatsa eva ca
yogātmāno mahātmāno vimalāḥ śuddhabuddhayaḥ
prāpya māheśvaraṃ yogaṃ rudralokaṃ tato gatāḥ
aṣṭāviṃśe punaḥ prāpte parivarte kramāgate
parāśarasutaḥ śrīmān viṣṇurlokapitāmahaḥ
yadā bhaviṣyati vyāso nāmnā dvaipāyanaḥ prabhuḥ
tadā ṣaṣṭhena cāṃśena kṛṣṇaḥ puruṣasattamaḥ
vasudevādyaduśreṣṭho vāsudevo bhaviṣyati
tadāpyahaṃ bhaviṣyāmi yogātmā yogamāyayā
lokavismayanārthāya brahmacāriśarīrakaḥ
śmaśāne mṛtam utsṛṣṭaṃ dṛṣṭvā kāyam anāthakam
brāhmaṇānāṃ hitārthāya praviṣṭo yogamāyayā
divyāṃ meruguhāṃ puṇyāṃ tvayā sārdhaṃ ca viṣṇunā
bhaviṣyāmi tadā brahmaṃllakulī nāma nāmataḥ
kāyāvatāra ityevaṃ siddhakṣetraṃ ca vai tadā
bhaviṣyati suvikhyātaṃ yāvad bhūmir dhariṣyati
tatrāpi mama te putrā bhaviṣyanti tapasvinaḥ
kuśikaś caiva gargaś ca mitraḥ kauruṣya eva ca
yogātmāno mahātmāno brāhmaṇā vedapāragāḥ
prāpya māheśvaraṃ yogaṃ vimalā hyūrdhvaretasaḥ
rudralokaṃ gamiṣyanti punarāvṛttidurlabham
ete pāśupatāḥ siddhā bhasmoddhūlitavigrahāḥ
liṅgārcanaratā nityaṃ bāhyābhyantarataḥ sthitāḥ
bhaktyā mayi ca yogena dhyānaniṣṭhā jitendriyāḥ
saṃsārabandhacchedārthaṃ jñānamārgaprakāśakam
svarūpajñānasiddhyarthaṃ yogaṃ pāśupataṃ mahat
yogamārgā anekāś ca jñānamārgās tv anekaśaḥ
na nivṛttimupāyānti vinā pañcākṣarīṃ kvacit
yadācarettapaścāyaṃ sarvadvandvavivarjitam
tadā sa mukto mantavyaḥ pakvaṃ phalamiva sthitaḥ
ekāhaṃ yaḥ pumānsamyak caretpāśupatavratam
na sāṃkhye pañcarātre vā na prāpnoti gatiṃ kadā
ityetadvai mayā proktamavatāreṣu lakṣaṇam
manvādikṛṣṇaparyantamaṣṭāviṃśad yugakramāt
tatra śrutisamūhānāṃ vibhāgo dharmalakṣaṇaḥ
bhaviṣyati tadā kalpe kṛṣṇadvaipāyano yadā
sūta uvāca
niśamyaivaṃ mahātejā mahādevena kīrtitam
rudrāvatāraṃ bhagavān praṇipatya maheśvaram
tuṣṭāva vāgbhir iṣṭābhiḥ punaḥ prāha ca śaṅkaram
pitāmaha uvāca
sarve viṣṇumayā devāḥ sarve viṣṇumayā gaṇāḥ
na hi viṣṇusamā kācidgatiranyā vidhīyate
ityevaṃ satataṃ vedā gāyanti nātra saṃśayaḥ
sa devadevo bhagavāṃstava liṅgārcane rataḥ
tava praṇāmaparamaḥ kathaṃ devo hyabhūtprabhuḥ
sūta uvāca
niśamya vacanaṃ tasya brahmaṇaḥ parameṣṭhinaḥ
prapibanniva cakṣurbhyāṃ prītastatpraśnagauravāt
pūjāprakaraṇaṃ tasmai tamālokyāha śaṅkaraḥ
bhavānnārāyaṇaścaiva śakraḥ sākṣātsurottamaḥ
munayaś ca sadā liṅgaṃ sampūjya vidhipūrvakam
svaṃsvaṃ padaṃ vibho prāptās tasmāt sampūjayanti te
liṅgārcanaṃ vinā niṣṭhā nāsti tasmājjanārdanaḥ
ātmano yajate nityaṃ śraddhayā bhagavānprabhuḥ
ityevamuktvā brahmāṇamanugṛhya maheśvaraḥ
punaḥ samprekṣya deveśaṃ tatraivāntaradhīyata
tamuddiśya tadā brahmā namaskṛtya kṛtāñjaliḥ
sraṣṭuṃ tvaśeṣaṃ bhagavāṃllabdhasaṃjñastu śaṅkarāt
ṛṣaya ūcuḥ
kathaṃ pūjyo mahādevo liṅgamūrtirmaheśvaraḥ
vaktumarhasi cāsmākaṃ romaharṣaṇa sāṃpratam
sūta uvāca
devyā pṛṣṭo mahādevaḥ kailāse tāṃ nagātmajām
aṅkasthāmāha deveśo liṅgārcanavidhiṃ kramāt
tadā pārśve sthito nandī śālaṅkāyanakātmajaḥ
śrutvākhilaṃ purā prāha brahmaputrāya suvratāḥ
sanatkumārāya śubhaṃ liṅgārcanavidhiṃ param
tasmādvyāso mahātejāḥ śrutavāñchrutisaṃmitam
snānayogopacāraṃ ca yathā śailādino mukhāt
śrutavān tatpravakṣyāmi snānādyaṃ cārcanāvidhim
śailādiruvāca
atha snānavidhiṃ vakṣye brāhmaṇānāṃ hitāya ca
sarvapāpaharaṃ sākṣācchivena kathitaṃ purā
anena vidhinā snātvā sakṛtpūjya ca śaṅkaram
brahmakūrcaṃ ca pītvā tu sarvapāpaiḥ pramucyate
trividhaṃ snānamākhyātaṃ devadevena śaṃbhunā
hitāya brāhmaṇādyānāṃ caturmukhasutottama
vāruṇaṃ purataḥ kṛtvā tataścāgneyamuttamam
mantrasnānaṃ tataḥ kṛtvā pūjayetparameśvaram
bhāvaduṣṭo 'mbhasi snātvā bhasmanā ca na śudhyati
bhāvaśuddhaścarecchaucamanyathā na samācaret
saritsarastaḍāgeṣu sarveṣv ā pralayaṃ naraḥ
snātvāpi bhāvaduṣṭaścenna śudhyati na saṃśayaḥ
nṛṇāṃ hi cittakamalaṃ prabuddhamabhavadyadā
prasuptaṃ tamasā jñānabhānorbhāsā tadā śuciḥ
mṛcchakṛttilapuṣpaṃ ca snānārthaṃ bhasitaṃ tathā
ādāya tīre niḥkṣipya snānatīrthe kuśāni ca
prakṣālyācamya pādau ca malaṃ dehādviśodhya ca
dravyaistu tīradeśasthaistataḥ snānaṃ samācaret
uddhṛtāsītimantreṇa punardehaṃ viśodhayet
mṛdādāya tataścānyadvastraṃ snātvā hyanulbaṇam
gandhadvārāṃ durādharṣāmiti mantreṇa mantravit
kapilāgomayenaiva khasthenaiva tu lepayet
punaḥ snātvā parityajya tadvastraṃ malinaṃ tataḥ
śuklavastraparīdhāno bhūtvā snānaṃ samācaret
sarvapāpaviśuddhyarthamāvāhya varuṇaṃ tathā
sampūjya manasā devaṃ dhyānayajñena vai bhavam
ācamya tristadā tīrthe hyavagāhya bhavaṃ smaran
punarācamya vidhivadabhimantrya mahājalam
avagāhya punastasmin japedvai cāghamarṣaṇam
tattoye bhānusomāgnimaṇḍalaṃ ca smaredvaśī
ācamya ca punastasmājjalāduttīrya mantravit
praviśya tīrthamadhye tu punaḥ puṇyavivṛddhaye
śṛṅgeṇa parṇapuṭakaiḥ pālāśaiḥ kṣālitais tathā
sakuśena sapuṣpeṇa jalenaivābhiṣecayet
rudreṇa pavamānena tvaritākhyena mantravit
taratsamandīvargādyais tathā śāntidvayena ca
śāntidharmeṇa caikena pañcabrahmapavitrakaiḥ
tattanmantrādhidevānāṃ svarūpaṃ ca ṛṣīn smaran
evaṃ hi cābhiṣicyātha svamūrdhni payasā dvijāḥ
dhyāyecca tryambakaṃ devaṃ hṛdi pañcāsyam īśvaram
ācamyācamanaṃ kuryātsvasūtroktaṃ samīkṣya ca
pavitrahastaḥ svāsīnaḥ śucau deśe yathāvidhi
abhyukṣya sakuśaṃ cāpi dakṣiṇena kareṇa tu
pibetprakṣipya tristoyaṃ cakrī bhūtvā hyatandritaḥ
pradakṣiṇaṃ tataḥ kuryāddhiṃsāpāpapraśāntaye
evaṃ saṃkṣepataḥ proktaṃ snānācamanamuttamam
sarveṣāṃ brāhmaṇānāṃ tu hitārthe dvijasattamāḥ
iti śrīliṅgamahāpurāṇe pūrvabhāge snānavidhirnāma pañcaviṃśo 'dhyāyaḥ
nandyuvāca
āvāhayettato devīṃ gāyatrīṃ vedamātaram
āyātu varadā devītyanenaiva maheśvarīm
pādyamācamanīyaṃ ca tasyāścārghyaṃ pradāpayet
prāṇāyāmatrayaṃ kṛtvā samāsīnaḥ sthito 'pi vā
sahasraṃ vā tadardhaṃ vā śatamaṣṭottaraṃ tu vā
gāyatrīṃ praṇavenaiva trividheṣvekamācaret
arghyaṃ dattvā samabhyarcya praṇamya śirasā svayam
uttame śikhare devītyuktvodvāsya ca mātaram
prācyālokyābhivandyeśāṃ gāyatrīṃ vedamātaram
kṛtāñjalipuṭo bhūtvā prārthayedbhāskaraṃ tathā
udutyaṃ ca tathā citraṃ jātavedasameva ca
abhivandya punaḥ sūryaṃ brahmāṇaṃ ca vidhānataḥ
tathā saurāṇi sūktāni ṛgyajuḥsāmajāni ca
japtvā pradakṣiṇaṃ paścāttriḥ kṛtvā ca vibhāvasoḥ
ātmānaṃ cāntarātmānaṃ paramātmānameva ca
abhivandya punaḥ sūryaṃ brahmāṇaṃ ca vibhāvasum
munīn pitṝn yathānyāyaṃ svanāmnāvāhayettataḥ
sarvānāvāhayāmīti devānāvāhya sarvataḥ
tarpayedvidhinā paścāt prāṅmukho vā hyudaṅmukhaḥ
dhyātvā svarūpaṃ tattattvam abhivandya yathākramam
devānāṃ puṣpatoyena ṛṣīṇāṃ tu kuśāṃbhasā
pitṝṇāṃ tilatoyena gandhayuktena sarvataḥ
yajñopavītī devānāṃ nivītī ṛṣitarpaṇam
prācīnāvītī viprendra pitṝṇāṃ tarpayet kramāt
aṅgulyagreṇa vai dhīmāṃstarpayeddevatarpaṇam
ṛṣīn kaniṣṭhāṅgulinā śrotriyaḥ sarvasiddhaye
pitṝṃstu tarpayed vidvān dakṣiṇāṅguṣṭhakena tu
tathaivaṃ muniśārdūla brahmayajñaṃ yajed dvijaḥ
devayajñaṃ ca mānuṣyaṃ bhūtayajñaṃ tathaiva ca
pitṛyajñaṃ ca pūtātmā yajñakarmaparāyaṇaḥ
svaśākhādhyayanaṃ vipra brahmayajña iti smṛtaḥ
agnau juhoti yaccānnaṃ devayajña iti smṛtaḥ
sarveṣāmeva bhūtānāṃ balidānaṃ vidhānataḥ
bhūtayajña iti prokto bhūtidaḥ sarvadehinām
sadārān sarvatattvajñān brāhmaṇān vedapāragān
praṇamya tebhyo yaddattamannaṃ mānuṣa ucyate
pitṝn uddiśya yaddattaṃ pitṛyajñaḥ sa ucyate
evaṃ pañca mahāyajñān kuryāt sarvārthasiddhaye
sarveṣāṃ śṛṇu yajñānāṃ brahmayajñaḥ paraḥ smṛtaḥ
brahmayajñarato martyo brahmaloke mahīyate
brahmayajñena tuṣyanti sarve devāḥ savāsavāḥ
brahmā ca bhagavānviṣṇuḥ śaṅkaro nīlalohitaḥ
vedāś ca pitaraḥ sarve nātra kāryā vicāraṇā
grāmādbahirgato bhūtvā brāhmaṇo brahmayajñavit
yāvat tvadṛṣṭam abhavad uṭajānāṃ chadaṃ naraḥ
prācyāmudīcyāṃ ca tathā prāgudīcyām athāpi vā
puṇyamācamanaṃ kuryādbrahmayajñārthameva tat
prītyarthaṃ ca ṛcāṃ viprāḥ triḥ pītvā plāvya plāvya ca
yajuṣāṃ parimṛjyaivaṃ dviḥ prakṣālya ca vāriṇā
prītyarthaṃ sāmavedānāmupaspṛśya ca mūrdhani
spṛśedatharvavedānāṃ netre cāṅgirasāṃ tathā
nāsike brāhmaṇo 'ṅgānāṃ kṣālya kṣālya ca vāriṇā
aṣṭādaśapurāṇānāṃ brahmādyānāṃ tathaiva ca
tathā copapurāṇānāṃ saurādīnāṃ yathākramam
puṇyānāmitihāsānāṃ śaivādīnāṃ tathaiva ca
śrotre spṛśeddhi tuṣṭyarthaṃ hṛddeśaṃ tu tataḥ spṛśet
kalpādīnāṃ tu sarveṣāṃ kalpavitkalpavittamāḥ
evamācamya cāstīrya darbhapiñjūlam ātmanaḥ
kṛtvā pāṇitale dhīmānātmano dakṣiṇottaram
hemāṅgulīyasaṃyukto brahmabandhayuto 'pi vā
vidhivadbrahmayajñaṃ ca kuryātsūtrī samāhitaḥ
akṛtvā ca muniḥ pañca mahāyajñāndvijottamaḥ
bhuktvā ca sūkarāṇāṃ tu yonau vai jāyate naraḥ
tasmātsarvaprayatnena kartavyāḥ śubhamicchatā
brahmayajñādatha snānaṃ kṛtvādau sarvathātmanaḥ
tīrthaṃ saṃgṛhya vidhivatpraviśecchibiraṃ vaśī
bahireva gṛhātpādau hastau prakṣālya vāriṇā
bhasmasnānaṃ tataḥ kuryād vidhivad dehaśuddhaye
śodhya bhasma yathānyāyaṃ praṇavenāgnihotrajam
jyotiḥ sūrya iti prātarjuhuyādudite yataḥ
jyotiragnis tathā sāyaṃ samyak cānudite mṛṣā
tasmāduditahomasthaṃ bhasitaṃ pāvanaṃ śubham
nāsti satyasamaṃ yasmādasatyaṃ pātakaṃ ca yat
īśānena śirodeśaṃ mukhaṃ tatpuruṣeṇa ca
urodeśamaghoreṇa guhyaṃ vāmena suvratāḥ
sadyena pādau sarvāṅgaṃ praṇavenābhiṣecayet
tataḥ prakṣālayetpādaṃ hastaṃ brahmavidāṃ varaḥ
vyapohya bhasma cādāya devadevamanusmaran
mantrasnānaṃ tataḥ kuryād āpohiṣṭhādibhiḥ kramāt
puṇyaiścaiva tathā mantrairṛgyajuḥsāmasaṃbhavaiḥ
dvijānāṃ tu hitāyaivaṃ kathitaṃ snānamadya te
saṃkṣipya yaḥ sakṛtkuryātsa yāti paramaṃ padam
iti śrīliṅgamahāpurāṇe pūrvabhāge pañcayajñavidhānaṃ nāma ṣaḍviṃśo 'dhyāyaḥ
śailādiruvāca
vakṣyāmi śṛṇu saṃkṣepālliṅgārcanāvidhikramam
vaktuṃ varṣaśatenāpi na śakyaṃ vistareṇa yat
evaṃ snātvā yathānyāyaṃ pūjāsthānaṃ praviśya ca
prāṇāyāmatrayaṃ kṛtvā dhyāyeddevaṃ triyaṃbakam
pañcavaktraṃ daśabhujaṃ śuddhasphaṭikasannibham
sarvābharaṇasaṃyuktaṃ citrāṃbaravibhūṣitam
tasya rūpaṃ samāśritya dāhanaplāvanādibhiḥ
śaivīṃ tanuṃ samāsthāya pūjayetparameśvaram
dehaśuddhiṃ ca kṛtvaiva mūlamantraṃ nyaset kramāt
sarvatra praṇavenaiva brahmāṇi ca yathākramam
sūtre namaḥ śivāyeti chandāṃsi parame śubhe
mantrāṇi sūkṣmarūpeṇa saṃsthitāni yatastataḥ
nyagrodhabīje nyagrodhas tathā sūtre tu śobhane
mahatyapi mahadbrahma saṃsthitaṃ sūkṣmavatsvayam
secayedarcanasthānaṃ gandhacandanavāriṇā
dravyāṇi śodhayetpaścātkṣālanaprokṣaṇādibhiḥ
kṣālanaṃ prokṣaṇaṃ caiva praṇavena vidhīyate
prokṣaṇī cārghyapātraṃ ca pādyapātram anukramāt
tathā hyācamanīyārthaṃ kalpitaṃ pātrameva ca
sthāpayed vidhinā dhīmān avaguṇṭhya yathāvidhi
darbhair ācchādayeccaiva prokṣayecchuddhavāriṇā
teṣu teṣvatha sarveṣu kṣipettoyaṃ suśītalam
praṇavena kṣipetteṣu dravyāṇyālokya buddhimān
uśīraṃ candanaṃ caiva pādye tu parikalpayet
jātikaṅkolakarpūrabahumūlatamālakam
cūrṇayitvā yathānyāyaṃ kṣipedācamanīyake
evaṃ sarveṣu pātreṣu dāpayeccandanaṃ tathā
karpūraṃ ca yathānyāyaṃ puṣpāṇi vividhāni ca
kuśāgramakṣatāṃścaiva yavavrīhitilāni ca
ājyasiddhārthapuṣpāṇi bhasitaṃ cārghyapātrake
kuśapuṣpayavavrīhibahumūlatamālakam
dāpayetprokṣaṇīpātre bhasitaṃ praṇavena ca
nyasetpañcākṣaraṃ caiva gāyatrīṃ rudradevatām
kevalaṃ praṇavaṃ vāpi vedasāramanuttamam
atha saṃprokṣayetpaścāddravyāṇi praṇavena tu
prokṣaṇīpātrasaṃsthena īśānādyaiś ca pañcabhiḥ
pārśvato devadevasya nandinaṃ māṃsamarcayet
dīptānalāyutaprakhyaṃ trinetraṃ tridaśeśvaram
bālendumukuṭaṃ caiva harivaktraṃ caturbhujam
puṣpamālādharaṃ saumyaṃ sarvābharaṇabhūṣitam
uttare cātmanaḥ puṇyāṃ bhāryāṃ ca marutāṃ śubhām
suyaśāṃ suvratāṃ cāmbāṃ pādamaṇḍanatatparām
evaṃ pūjya praviśyāntarbhavanaṃ parameṣṭhinaḥ
dattvā puṣpāñjaliṃ bhaktyā pañcamūrdhasu pañcabhiḥ
gandhapuṣpais tathā dhūpairvividhaiḥ pūjya śaṅkaram
skandaṃ vināyakaṃ devīṃ liṅgaśuddhiṃ ca kārayet
japtvā sarvāṇi mantrāṇi praṇavādinamo'ntakam
kalpayedāsanaṃ paścātpadmākhyaṃ praṇavena tat
tasya pūrvadalaṃ sākṣād aṇimāmayam akṣaram
laghimā dakṣiṇaṃ caiva mahimā paścimaṃ tathā
prāptistathottaraṃ patraṃ prākāmyaṃ pāvakasya tu
īśitvaṃ nairṛtaṃ patraṃ vaśitvaṃ vāyugocare
sarvajñatvaṃ tathaiśānyaṃ karṇikā soma ucyate
somasyādhas tathā sūryastasyādhaḥ pāvakaḥ svayam
dharmādayo vidikṣvete tvanantaṃ kalpayetkramāt
avyaktādicaturdikṣu somasyānte guṇatrayam
ātmatrayaṃ tataścordhvaṃ tasyānte śivapīṭhikā
sadyojātaṃ prapadyāmītyāvāhya parameśvaram
vāmadevena mantreṇa sthāpayedāsanopari
sānnidhyaṃ rudragāyatryā aghoreṇa nirudhya ca
īśānaḥ sarvavidyānāmiti mantreṇa pūjayet
pādyamācamanīyaṃ ca vibhoścārghyaṃ pradāpayet
snāpayedvidhinā rudraṃ gandhacandanavāriṇā
pañcagavyavidhānena gṛhya pātre 'bhimantrya ca
praṇavenaiva gavyaistu snāpayecca yathāvidhi
ājyena madhunā caiva tathā cekṣurasena ca
puṇyairdravyairmahādevaṃ praṇavenābhiṣecayet
jalabhāṇḍaiḥ pavitraistu mantraistoyaṃ kṣipettataḥ
śuddhiṃ kṛtvā yathānyāyaṃ sitavastreṇa sādhakaḥ
kuśāpāmārgakarpūrajātipuṣpakacampakaiḥ
karavīraiḥ sitaiścaiva mallikākamalotpalaiḥ
āpūrya puṣpaiḥ suśubhaiḥ candanādyaiś ca tajjalam
nyasenmantrāṇi tattoye sadyojātādikāni tu
suvarṇakalaśenātha tathā vai rājatena vā
tāmreṇa padmapatreṇa pālāśena dalena vā
śaṃkhena mṛnmayenātha śodhitena śubhena vā
sakūrcena sapuṣpeṇa snāpayenmantrapūrvakam
mantrāṇi te pravakṣyāmi śṛṇu sarvārthasiddhaye
yairliṅgaṃ sakṛdapyevaṃ snāpya mucyeta mānavaḥ
pavamānena mantrajñāḥ tathā vāmīyakena ca
rudreṇa nīlarudreṇa śrīsūktena śubhena ca
rajanīsūktakenaiva camakena śubhena ca
hotāreṇātha śirasārtharveṇa śubhena ca
śāntyā cātha punaḥ śāntyā bhāruṇḍenāruṇena ca
vāruṇena ca jyeṣṭhena tathā vedavratena ca
tathāntareṇa puṇyena sūktena puruṣeṇa ca
tvaritenaiva rudreṇa kapinā ca kapardinā
āvosajeti sāmnā tu bṛhaccandreṇa viṣṇunā
virūpākṣeṇa skandena śatargbhiḥ śivais tathā
pañcabrahmaiś ca sūtreṇa kevalapraṇavena ca
snāpayeddevadeveśaṃ sarvapāpapraśāntaye
vastraṃ śivopavītaṃ ca tathā hyācamanīyakam
gandhaṃ puṣpaṃ tathā dhūpaṃ dīpamannaṃ krameṇa tu
toyaṃ sugandhitaṃ caiva punarācamanīyakam
mukuṭaṃ ca śubhaṃ channaṃ tathā vai bhūṣaṇāni ca
dāpayetpraṇavenaiva mukhavāsādikāni ca
tataḥ sphaṭikasaṃkāśaṃ devaṃ niṣkalamakṣaram
kāraṇaṃ sarvadevānāṃ sarvalokamayaṃ param
brahmendraviṣṇurudrādyair ṛṣidevair agocaram
vedavidbhir hi vedāntaistvagocaramiti śrutiḥ
ādimadhyāntarahitaṃ bheṣajaṃ bhavarogiṇām
śivatattvamiti khyātaṃ śivaliṅge vyavasthitam
praṇavenaiva mantreṇa pūjayelliṅgamūrdhani
stotraṃ japecca vidhinā namaskāraṃ pradakṣiṇam
arghyaṃ dattvātha puṣpāṇi pādayostu vikīrya ca
praṇipatya ca deveśamātmanyāropayecchivam
evaṃ saṃkṣipya kathitaṃ liṅgārcanamanuttamam
ābhyantaraṃ pravakṣyāmi liṅgārcanamihādya te
iti śrīliṅgamahāpurāṇe pūrvabhāge liṅgārcanavidhirnāma saptaviṃśo 'dhyāyaḥ
śailādiruvāca
āgneyaṃ sauramamṛtaṃ bimbaṃ bhāvyaṃ tata upari
guṇatrayaṃ ca hṛdaye tathā cātmatrayaṃ kramāt
tasyopari mahādevaṃ niṣkalaṃ sakalākṛtim
kāntārdharūḍhadehaṃ ca pūjayeddhyānavidyayā
tato bahuvidhaṃ proktaṃ cintyaṃ tatrāsti cedyataḥ
cintakasya tataścintā anyathā nopapadyate
tasmāddhyeyaṃ tathā dhyānaṃ yajamānaḥ prayojanam
smarettannānyathā jātu budhyate puruṣasya ha
pure śete puraṃ dehaṃ tasmātpuruṣa ucyate
yājyaṃ yajñena yajate yajamānastu sa smṛtaḥ
dhyeyo maheśvaro dhyānaṃ cintanaṃ nirvṛtiḥ phalam
pradhānapuruṣeśānaṃ yāthātathyaṃ prapadyate
iha ṣaḍviṃśako dhyeyo dhyātā vai pañcaviṃśakaḥ
caturviṃśakam avyaktaṃ mahadādyāstu sapta ca
mahāṃs tathā tvahaṅkāraṃ tanmātraṃ pañcakaṃ punaḥ
karmendriyāṇi pañcaiva tathā buddhīndriyāṇi ca
manaś ca pañca bhūtāni śivaḥ ṣaḍviṃśakastataḥ
sa eva bhartā kartā ca vidherapi maheśvaraḥ
hiraṇyagarbhaṃ rudro 'sau janayāmāsa śaṅkaraḥ
viśvādhikaś ca viśvātmā viśvarūpa iti smṛtaḥ
vinā yathā hi pitaraṃ mātaraṃ tanayāstviha
na jāyante tathā somaṃ vinā nāsti jagattrayam
sanatkumāra uvāca
kartā yadi mahādevaḥ paramātmā maheśvaraḥ
tathā kārayitā caiva kurvato 'lpātmanas tathā
nityo viśuddho buddhaś ca niṣkalaḥ parameśvaraḥ
tvayokto muktidaḥ kiṃ vā niṣkalaścetkaroti kim
śailādiruvāca
kālaḥ karoti sakalaṃ kālaṃ kalayate sadā
niṣkalaṃ ca manaḥ sarvaṃ manyate so'pi niṣkalaḥ
karmaṇā tasya caiveha jagatsarvaṃ pratiṣṭhitam
kimatra devadevasya mūrtyaṣṭakamidaṃ jagat
vinākāśaṃ jagannaiva vinā kṣmāṃ vāyunā vinā
tejasā vāriṇā caiva yajamānaṃ tathā vinā
bhānunā śaśinā lokastasyaitāstanavaḥ prabhoḥ
vicāratastu rudrasya sthūlametaccarācaram
sūkṣmaṃ vadanti ṛṣayo yanna vācyaṃ dvijottamāḥ
yato vāco nivartante aprāpya manasā saha
ānandaṃ brahmaṇo vidvānna bibheti kutaścana
na bhetavyaṃ tathā tasmājjñātvānandaṃ pinākinaḥ
vibhūtayaś ca rudrasya matvā sarvatra bhāvataḥ
sarvaṃ rudra iti prāhurmunayastattvadarśinaḥ
namaskāreṇa satataṃ gauravātparameṣṭhinaḥ
sarvaṃ tu khalvidaṃ brahma sarvo vai rudra īśvaraḥ
puruṣo vai mahādevo maheśānaḥ paraḥ śivaḥ
evaṃ vibhurvinirdiṣṭo dhyānaṃ tatraiva cintanam
caturvyūheṇa mārgeṇa vicāryālokya suvrata
saṃsārahetuḥ saṃsāro mokṣahetuś ca nirvṛtiḥ
caturvyūhaḥ samākhyātaścintakasyeha yoginaḥ
cintā bahuvidhā khyātā saikatra parameṣṭhinā
suniṣṭhetyatra kathitā rudraṃ raudrī na saṃśayaḥ
aindrī cendre tathā saumyā some nārāyaṇe tathā
sūrye vahnau ca sarveṣāṃ sarvatraivaṃ vicārataḥ
saivāhaṃ so'hamityevaṃ dvidhā saṃsthāpya bhāvataḥ
bhakto'sau nāsti yastasmāccintā brāhmī na saṃśayaḥ
evaṃ brahmamayaṃ dhyāyet pūrvaṃ vipra carācaram
carācaravibhāgaṃ ca tyajedabhimataṃ smaran
tyājyaṃ grāhyam alabhyaṃ ca kṛtyaṃ cākṛtyameva ca
yasya nāsti sutṛptasya tasya brāhmī na cānyathā
ābhyantaraṃ samākhyātamevamabhyarcanaṃ kramāt
ābhyantarārcakāḥ pūjyā namaskārādibhis tathā
virūpā vikṛtāścāpi na nindyā brahmavādinaḥ
ābhyantarārcakāḥ sarve na parīkṣyā vijānatā
nindakā eva duḥkhārtā bhaviṣyantyalpacetasaḥ
yathā dāruvane rudraṃ vinindya munayaḥ purā
tasmātsevyā namaskāryāḥ sadā brahmavidas tathā
varṇāśramavinirmuktā varṇāśramaparāyaṇaiḥ
iti śrīliṅgamahāpurāṇe pūrvabhāge śivārcanatattvasaṃkhyādivarṇanaṃ nāmāṣṭāviṃśo 'dhyāyaḥ
sanatkumāra uvāca
idānīṃ śrotumicchāmi purā dāruvane vibho
pravṛttaṃ tadvanasthānāṃ tapasā bhāvitātmanām
kathaṃ dāruvanaṃ prāpto bhagavānnīlalohitaḥ
vikṛtaṃ rūpamāsthāya cordhvaretā digambaraḥ
kiṃ pravṛttaṃ vane tasmin rudrasya paramātmanaḥ
vaktumarhasi tattvena devadevasya ceṣṭitam
sūta uvāca
tasya tadvacanaṃ śrutvā śrutisāravidāṃ varaḥ
śilādasūnurbhagavānprāha kiṃcidbhavaṃ hasan
śailādiruvāca
munayo dārugahane tapastepuḥ sudāruṇam
tuṣṭyarthaṃ devadevasya sadāratanayāgnayaḥ
tuṣṭo rudro jagannāthaścekitāno vṛṣadhvajaḥ
dhūrjaṭiḥ parameśāno bhagavānnīlalohitaḥ
pravṛttilakṣaṇaṃ jñānaṃ jñātuṃ dāruvanaukasām
parīkṣārthaṃ jagannāthaḥ śraddhayā krīḍayā ca saḥ
nivṛttilakṣaṇajñānapratiṣṭhārthaṃ ca śaṅkaraḥ
devadāruvanasthānāṃ pravṛttijñānacetasām
vikṛtaṃ rūpamāsthāya digvāsā viṣamekṣaṇaḥ
mugdho dvihastaḥ kṛṣṇāṅgo divyaṃ dāruvanaṃ yayau
mandasmitaṃ ca bhagavān strīṇāṃ manasijodbhavam
bhrūvilāsaṃ ca gānaṃ ca cakārātīva suṃdaraḥ
saṃprokṣya nārīvṛndaṃ vai muhurmuhuranaṅgahā
anaṅgavṛddhim akarodatīva madhurākṛtiḥ
vane taṃ puruṣaṃ dṛṣṭvā vikṛtaṃ nīlalohitam
striyaḥ pativratāścāpi tamevānvayurādarāt
vanoṭajadvāragatāś ca nāryo visrastavastrābharaṇā viceṣṭāḥ
labdhvā smitaṃ tasya mukhāravindād drumālayasthās tam athānvayustāḥ
dṛṣṭvā kāścidbhavaṃ nāryo madaghūrṇitalocanāḥ
vilāsabāhyāstāścāpi bhrūvilāsaṃ pracakrire
atha dṛṣṭvāparā nāryaḥ kiṃcit prahasitānanāḥ
kiṃcid visrastavasanāḥ srastakāñcīguṇā jaguḥ
kāścittadā taṃ vipine tu dṛṣṭvā viprāṅganāḥ srastanavāṃśukaṃ vā
svānsvānvicitrān valayānpravidhya madānvitā bandhujanāṃś ca jagmuḥ
kācittadā taṃ na viveda dṛṣṭvā vivāsanā srastamahāṃśukā ca
śākhāvicitrān viṭapānprasiddhānmadānvitā bandhujanāṃstathānyāḥ
kāścijjagustaṃ nanṛturnipetuś ca dharātale
niṣedurgajavaccānyā provāca dvijapuṅgavāḥ
anyonyaṃ sasmitaṃ prekṣya cāliliṅguḥ samantataḥ
nirudhya mārgaṃ rudrasya naipuṇāni pracakrire
ko bhavāniti cāhustaṃ āsyatāmiti cāparāḥ
kutretyatha prasīdeti jajalpuḥ prītamānasāḥ
viparītā nipeturvai visrastāṃśukamūrdhajāḥ
pativratāḥ patīnāṃ tu saṃnidhau bhavamāyayā
dṛṣṭvā śrutvā bhavastāsāṃ ceṣṭāvākyāni cāvyayaḥ
śubhaṃ vāpyaśubhaṃ vāpi noktavānparameśvaraḥ
dṛṣṭvā nārīkulaṃ viprāstathābhūtaṃ ca śaṅkaram
atīva paruṣaṃ vākyaṃ jajalpuste munīśvarāḥ
tapāṃsi teṣāṃ sarveṣāṃ pratyāhanyanta śaṅkare
yathādityaprakāśena tārakā nabhasi sthitāḥ
śrūyate ṛṣiśāpena brahmaṇastu mahātmanaḥ
samṛddhaśreyasāṃ yoniryajñā vai nāśamāptavān
bhṛgor api ca śāpena viṣṇuḥ paramavīryavān
prādurbhāvāndaśa prāpto duḥkhitaś ca sadā kṛtaḥ
indrasyāpi ca dharmajña chinnaṃ savṛṣaṇaṃ purā
ṛṣiṇā gautamenorvyāṃ kruddhena vinipātitam
garbhavāso vasūnāṃ ca śāpena vihitas tathā
ṛṣīṇāṃ caiva śāpena nahuṣaḥ sarpatāṃ gataḥ
kṣīrodaś ca samudro 'sau nivāsaḥ sarvadā hareḥ
dvitīyaścāmṛtādhāro hyapeyo brāhmaṇaiḥ kṛtaḥ
avimukteśvaraṃ prāpya vārāṇasyāṃ janārdanaḥ
kṣīreṇa cābhiṣicyeśaṃ devadevaṃ triyaṃbakam
śraddhayā parayā yukto dehāśleṣāmṛtena vai
niṣiktena svayaṃ devaḥ kṣīreṇa madhusūdanaḥ
secayitvātha bhagavānbrahmaṇā munibhiḥ samam
kṣīrodaṃ pūrvavaccakre nivāsaṃ cātmanaḥ prabhuḥ
dharmaścaiva tathā śapto māṇḍavyena mahātmanā
vṛṣṇayaścaiva kṛṣṇena durvāsādyairmahātmabhiḥ
rāghavaḥ sānujaś cāpi durvāsena mahātmanā
śrīvatsaś ca muneḥ pādapatanāttasya dhīmataḥ
ete cānye ca bahavo viprāṇāṃ vaśamāgatāḥ
varjayitvā virūpākṣaṃ devadevamumāpatim
evaṃ hi mohitāstena nāvabudhyanta śaṅkaram
atyugravacanaṃ procuścogro 'pyantaradhīyata
te'pi dāruvanāttasmātprātaḥ saṃvignamānasāḥ
pitāmahaṃ mahātmānamāsīnaṃ paramāsane
gatvā vijñāpayāmāsuḥ pravṛttamakhilaṃ vibhoḥ
śubhe dāruvane tasmin munayaḥ kṣīṇacetasaḥ
so'pi saṃcintya manasā kṣaṇādeva pitāmahaḥ
teṣāṃ pravṛttamakhilaṃ puṇye dāruvane purā
utthāya prāñjalirbhūtvā praṇipatya bhavāya ca
uvāca satvaraṃ brahmā munīndāruvanālayān
dhig yuṣmān prāptanidhanān mahānidhim anuttamam
vṛthākṛtaṃ yato viprā yuṣmābhir bhāgyavarjitaiḥ
yastu dāruvane tasmiṃlliṅgī dṛṣṭo'pyaliṅgibhiḥ
yuṣmābhir vikṛtākāraḥ sa eva parameśvaraḥ
gṛhasthaiś ca na nindyāstu sadā hyatithayo dvijāḥ
virūpāś ca surūpāś ca malināścāpyapaṇḍitāḥ
sudarśanena muninā kālamṛtyurapi svayam
purā bhūmau dvijāgryeṇa jito hyatithipūjayā
anyathā nāsti saṃtartuṃ gṛhasthaiś ca dvijottamaiḥ
tyaktvā cātithipūjāṃ tāmātmano bhuvi śodhanam
gṛhastho 'pi purā jetuṃ sudarśana iti śrutaḥ
pratijñāmakarojjāyāṃ bhāryāmāha pativratām
suvrate subhru subhage śṛṇu sarvaṃ prayatnataḥ
tvayā vai nāvamantavyā gṛhe hyatithayaḥ sadā
sarva eva svayaṃ sākṣādatithiryatpinākadhṛk
tasmādatithaye dattvā ātmānamapi pūjaya
evamuktvātha saṃtaptā vivaśā sā pativratā
patimāha rudantī ca kimuktaṃ bhavatā prabho
tasyāstadvacanaṃ śrutvā punaḥ prāha sudarśanaḥ
deyaṃ sarvaṃ śivāyārye śiva evātithiḥ svayam
tasmātsarve pūjanīyāḥ sarve'pyatithayaḥ sadā
evamuktā tadā bhartrā bhāryā tasya pativratā
śeṣāmivājñāmādāya mūrdhnā sā prācarattadā
parīkṣituṃ tathā śraddhāṃ tayoḥ sākṣād dvijottamāḥ
dharmo dvijottamo bhūtvā jagāmātha munergṛham
taṃ dṛṣṭvā cārcayāmāsa sārghyādyairanaghā dvijam
sampūjitastayā tāṃ tu prāha dharmo dvijaḥ svayam
bhadre kutaḥ patirdhīmāṃstava bhartā sudarśanaḥ
annādyairalamadyārye svaṃ dātumiha cārhasi
sā ca lajjāvṛtā nārī smarantī kathitaṃ purā
bhartrā nyamīlayannetre cacāla ca pativratā
kiṃcetyāha punastaṃ vai dharme cakre ca sā matim
nivedituṃ kilātmānaṃ tasmai patyurihājñayā
etasminnantare bhartā tasyā nāryāḥ sudarśanaḥ
gṛhadvāraṃ gato dhīmāṃstāmuvāca mahāmuniḥ
ehyehi kva gatā bhadre tamuvācātithiḥ svayam
bhāryayā tvanayā sārdhaṃ maithunastho 'hamadya vai
sudarśana mahābhāga kiṃ kartavyamihocyatām
suratāntastu viprendra saṃtuṣṭo 'haṃ dvijottama
sudarśanastataḥ prāha suprahṛṣṭo dvijottamaḥ
bhuṅkṣva caināṃ yathākāmaṃ gamiṣye 'haṃ dvijottama
hṛṣṭo 'tha darśayāmāsa svātmānaṃ dharmarāṭ svayam
pradadau cepsitaṃ sarvaṃ tamāha ca mahādyutiḥ
eṣā na bhuktā viprendra manasāpi suśobhanā
mayā caiṣā na saṃdehaḥ śraddhāṃ jñātumihāgataḥ
jito vai yastvayā mṛtyurdharmeṇaikena suvrata
aho'sya tapaso vīryamityuktvā prayayau ca saḥ
tasmāttathā pūjanīyāḥ sarve hyatithayaḥ sadā
bahunātra kimuktena bhāgyahīnā dvijottamāḥ
tameva śaraṇaṃ tūrṇaṃ gantumarhatha śaṅkaram
tasya tadvacanaṃ śrutvā brahmaṇo brāhmaṇarṣabhāḥ
brahmāṇamabhivandyārtāḥ procurākulitekṣaṇāḥ
brāhmaṇā ūcuḥ
nāpekṣitaṃ mahābhāga jīvitaṃ vikṛtāḥ striyaḥ
dṛṣṭo'smābhir mahādevo nindito yastvaninditaḥ
śaptaś ca sarvagaḥ śūlī pinākī nīlalohitaḥ
ajñānācchāpajā śaktiḥ kuṇṭhitāsyanirīkṣaṇāt
vaktumarhasi deveśa saṃnyāsaṃ vai krameṇa tu
draṣṭuṃ vai devadeveśamugraṃ bhīmaṃ kapardinam
pitāmaha uvāca
ādau vedānadhītyaiva śraddhayā ca guroḥ sadā
vicāryārthaṃ munerdharmān pratijñāya dvijottamāḥ
grahaṇāntaṃ hi vā vidvānatha dvādaśavārṣikam
snātvāhṛtya ca dārānvai putrānutpādya suvratān
vṛttibhiścānurūpābhistān vibhajya sutānmuniḥ
agniṣṭomādibhiśceṣṭvā yajñairyajñeśvaraṃ vibhum
pūjayet paramātmānaṃ prāpyāraṇyaṃ vibhāvasau
munirdvādaśavarṣaṃ vā varṣamātram athāpi vā
pakṣadvādaśakaṃ vāpi dinadvādaśakaṃ tu vā
kṣīrabhuk saṃyutaḥ śāntaḥ sarvān sampūjayetsurān
iṣṭvaivaṃ juhuyādagnau yajñapātrāṇi mantrataḥ
apsu vai pārthivaṃ nyasya gurave taijasāni tu
svadhanaṃ sakalaṃ caiva brāhmaṇebhyo viśaṅkayā
praṇipatya guruṃ bhūmau viraktaḥ saṃnyasedyatiḥ
nikṛtya keśān saśikhān upavītaṃ visṛjya ca
pañcabhir juhuyād apsu bhūḥ svāheti vicakṣaṇaḥ
tataścordhvaṃ caredevaṃ yatiḥ śivavimuktaye
vratenānaśanenāpi toyavṛttyāpi vā punaḥ
parṇavṛttyā payovṛttyā phalavṛttyāpi vā yatiḥ
evaṃ jīvanmṛto no cet ṣaṇmāsādvatsarāttu vā
prasthānādikamāyāsaṃ svadehasya caredyatiḥ
śivasāyujyamāpnoti karmaṇāpyevamācaran
sadyo 'pi labhate muktiṃ bhaktiyukto dṛḍhavratāḥ
tyāgena vā kiṃ vidhināpyanena bhaktasya rudrasya śubhairvrataiśca
yajñaiś ca dānairvividhaiś ca homairlabdhaiścaśāstrairvividhaiś ca vedaiḥ
śvetenaivaṃ jito mṛtyur bhavabhaktyā mahātmanā
vo'stu bhaktirmahādeve śaṅkare paramātmani
iti śrīliṅgamahāpurāṇe pūrvabhāge ekonatriṃśo 'dhyāyaḥ
śailādiruvāca
evamuktāstadā tena brahmaṇā brāhmaṇarṣabhāḥ
śvetasya ca kathāṃ puṇyām apṛcchan paramarṣayaḥ
pitāmaha uvāca
śveto nāma muniḥ śrīmān gatāyurgirigahvare
sakto hyabhyarcya yadbhaktyā tuṣṭāva ca maheśvaram
rudrādhyāyena puṇyena namasta ityādinā dvijāḥ
tataḥ kālo mahātejāḥ kālaprāptaṃ dvijottamam
netuṃ saṃcintya viprendrāḥ sānnidhyamakaronmuneḥ
śveto'pi dṛṣṭvā taṃ kālaṃ kālaprāpto'pi śaṅkaram
pūjayāmāsa puṇyātmā triyaṃbakamanusmaran
triyaṃbakaṃ yajedevaṃ sugandhiṃ puṣṭivardhanam
kiṃ kariṣyati me mṛtyurmṛtyormṛtyurahaṃ yataḥ
taṃ dṛṣṭvā sasmitaṃ prāha śvetaṃ lokabhayaṃkaraḥ
ehyehi śveta cānena vidhinā kiṃ phalaṃ tava
rudro vā bhagavān viṣṇurbrahmā vā jagadīśvaraḥ
kaḥ samarthaḥ paritrātuṃ mayā grastaṃ dvijottama
anena mama kiṃ vipra raudreṇa vidhinā prabhoḥ
netuṃ yasyotthitaścāhaṃ yamalokaṃ kṣaṇena vai
yasmādgatāyustvaṃ tasmānmune netumihodyataḥ
tasya tadvacanaṃ śrutvā bhairavaṃ dharmamiśritam
hā rudra rudra rudreti lalāpa munipuṅgavaḥ
taṃ prāha ca mahādevaṃ kālaṃ samprekṣya vai dṛśā
netreṇa bāṣpamiśreṇa saṃbhrāntena samākulaḥ
śveta uvāca
tvayā kiṃ kāla no nāthaścāsti ceddhi vṛṣadhvajaḥ
liṅge 'smin śaṅkaro rudraḥ sarvadevabhavodbhavaḥ
atīva bhavabhaktānāṃ madvidhānāṃ mahātmanām
vidhinā kiṃ mahābāho gaccha gaccha yathāgatam
tato niśamya kupitastīkṣṇadaṃṣṭro bhayaṅkaraḥ
śrutvā śvetasya tadvākyaṃ pāśahasto bhayāvahaḥ
siṃhanādaṃ mahatkṛtvā cāsphāṭya ca muhurmuhuḥ
babandha ca muniṃ kālaḥ kālaprāptaṃ tamāha ca
mayā baddho'si viprarṣe śvetaṃ netuṃ yamālayam
adya vai devadevena tava rudreṇa kiṃ kṛtam
kva śarvastava bhaktiś ca kva pūjā pūjayā phalam
kva cāhaṃ kva ca me bhītiḥ śveta baddho'si vai mayā
liṅge'smin saṃsthitaḥ śveta tava rudro maheśvaraḥ
niśceṣṭo'sau mahādevaḥ kathaṃ pūjyo maheśvaraḥ
tataḥ sadāśivaḥ svayaṃ dvijaṃ nihantumāgatam
nihantumantakaṃ smayan smarāriyajñahā haraḥ
tvaran vinirgataḥ paraḥ śivaḥ svayaṃ trilocanaḥ
triyaṃbako 'mbayā samaṃ sanandinā gaṇeśvaraiḥ
sasarja jīvitaṃ kṣaṇād bhavaṃ nirīkṣya vai bhayāt
papāta cāśu vai balī munestu saṃnidhau dvijāḥ
nanāda cordhvamuccadhīrnirīkṣya cāntakāntakam
nirīkṣaṇena vai mṛtaṃ bhavasya viprapuṅgavāḥ
vineduruccamīśvarāḥ sureśvarā maheśvaram
praṇemuraṃbikāmumāṃ munīśvarāstu harṣitāḥ
sasarjur asya mūrdhni vai munerbhavasya khecarāḥ
suśobhanaṃ suśītalaṃ supuṣpavarṣamaṃbarāt
aho nirīkṣya cāntakaṃ mṛtaṃ tadā suvismitaḥ
śilāśanātmajo 'vyayaṃ śivaṃ praṇamya śaṅkaram
uvāca bāladhīrmṛtaḥ prasīda ceti vai muneḥ
maheśvaraṃ maheśvarasya cānugo gaṇeśvaraḥ
tato viveśa bhagavānanugṛhya dvijottamam
kṣaṇādgūḍhaśarīraṃ hi dhvastaṃ dṛṣṭvāntakaṃ kṣaṇāt
tasmānmṛtyuñjayaṃ caiva bhaktyā sampūjaye dvijāḥ
muktidaṃ bhuktidaṃ caiva sarveṣāmapi śaṅkaram
bahunā kiṃ pralāpena saṃnyasyābhyarcya vai bhavam
bhaktyā cāparayā tasmin viśokā vai bhaviṣyatha
śailādiruvāca
evamuktāstadā tena brahmaṇā brahmavādinaḥ
prasīda bhaktirdeveśe bhavedrudre pinākini
kena vā tapasā deva yajñenāpyatha kena vā
vratairvā bhagavadbhaktā bhaviṣyanti dvijātayaḥ
pitāmaha uvāca
na dānena muniśreṣṭhāstapasā ca na vidyayā
yajñair homair vratair vedair yogaśāstrair nirodhanaiḥ
prasāde naiva sā bhaktiḥ śive paramakāraṇe
atha tasya vacaḥ śrutvā sarve te paramarṣayaḥ
sadāratanayāḥ śrāntāḥ praṇemuś ca pitāmaham
tasmātpāśupatī bhaktir dharmakāmārthasiddhidā
muner vijayadā caiva sarvamṛtyujayapradā
dadhīcastu purā bhaktyā hariṃ jitvāmarairvibhum
kṣayaṃ jaghāna pādena vajrāsthitvaṃ ca labdhavān
mayāpi nirjito mṛtyurmahādevasya kīrtanāt
śvetenāpi gatenāsyaṃ mṛtyormunivareṇa tu
mahādevaprasādena jito mṛtyuryathā mayā
iti śrīliṅgamahāpurāṇe pūrvabhāge triṃśo 'dhyāyaḥ
sanatkumāra uvāca
kathaṃ bhavaprasādena devadāruvanaukasaḥ
prapannāḥ śaraṇaṃ devaṃ vaktumarhasi me prabho
śailādiruvāca
tānuvāca mahābhāgān bhagavān ātmabhūḥ svayam
devadāruvanasthāṃstu tapasā pāvakaprabhān
pitāmaha uvāca
eṣa devo mahādevo vijñeyastu maheśvaraḥ
na tasmātparamaṃ kiṃcitpadaṃ samadhigamyate
devānāṃ ca ṛṣīnāṃ ca pitṝṇāṃ caiva sa prabhuḥ
sahasrayugaparyante pralaye sarvadehinaḥ
saṃharatyeṣa bhagavān kālo bhūtvā maheśvaraḥ
eṣa caiva prajāḥ sarvāḥ sṛjatyekaḥ svatejasā
eṣa cakrī ca vajrī ca śrīvatsakṛtalakṣaṇaḥ
yogī kṛtayuge caiva tretāyāṃ kratur ucyate
dvāpare caiva kālāgnir dharmaketuḥ kalau smṛtaḥ
rudrasya mūrtayastvetā ye 'bhidhyāyanti paṇḍitāḥ
caturasraṃ bahiścāntaraṣṭāsraṃ piṇḍikāśraye
vṛttaṃ sudarśanaṃ yogyamevaṃ liṅgaṃ prapūjayet
tamo hyagnī rajo brahmā sattvaṃ viṣṇuḥ prakāśakam
mūrtirekā sthitā cāsya mūrtayaḥ parikīrtitāḥ
yatra tiṣṭhati tadbrahma yogena tu samanvitam
tasmāddhi devadeveśamīśānaṃ prabhumavyayam
ārādhayanti viprendrā jitakrodhā jitendriyāḥ
liṅgaṃ kṛtvā yathānyāyaṃ sarvalakṣaṇasaṃyutam
aṅguṣṭhamātraṃ suśubhaṃ suvṛttaṃ sarvasaṃmatam
samanābhaṃ tathāṣṭāsraṃ ṣoḍaśāsram athāpi vā
suvṛttaṃ maṇḍalaṃ divyaṃ sarvakāmaphalapradam
vedikā dviguṇā tasya samā vā sarvasaṃmatā
gomukhī ca tribhāgaikā vedyā lakṣaṇasaṃyutā
paṭṭikā ca samantādvai yavamātrā dvijottamāḥ
sauvarṇaṃ rājataṃ śailaṃ kṛtvā tāmramayaṃ tathā
vedikāyāś ca vistāraṃ triguṇaṃ vai samantataḥ
vartulaṃ caturasraṃ vā ṣaḍasraṃ vā trirasrakam
samantānnirvraṇaṃ śubhraṃ lakṣaṇaistat sulakṣitam
pratiṣṭhāpya yathānyāyaṃ pūjālakṣaṇasaṃyutam
kalaśaṃ sthāpayettasya vedimadhye tathā dvijāḥ
sahiraṇyaṃ sabījaṃ ca brahmabhiś cābhimantritam
secayecca tato liṅgaṃ pavitraiḥ pañcabhiḥ śubhaiḥ
pūjayecca yathālābhaṃ tataḥ siddhimavāpsyatha
samāhitāḥ pūjayadhvaṃ saputrāḥ saha bandhubhiḥ
sarve prāñjalayo bhūtvā śūlapāṇiṃ prapadyata
tato drakṣyatha deveśaṃ durdarśamakṛtātmabhiḥ
yaṃ dṛṣṭvā sarvamajñānamadharmaś ca praṇaśyati
tataḥ pradakṣiṇaṃ kṛtvā brahmāṇamamitaujasam
samprasthitā vanaukāste devadāruvanaṃ tataḥ
ārādhayitumārabdhā brahmaṇā kathitaṃ yathā
sthaṇḍileṣu vicitreṣu parvatānāṃ guhāsu ca
nadīnāṃ ca vivikteṣu pulineṣu śubheṣu ca
śaivālaśobhanāḥ kecitkecidantarjaleśayāḥ
keciddarbhāvakāśāstu pādāṅguṣṭhāgradhiṣṭhitāḥ
dantolūkhalinastvanye aśmakuṭṭās tathā pare
sthānavīrāsanāstvanye mṛgacaryāratāḥ pare
kālaṃ nayanti tapasā pūjayā ca mahādhiyaḥ
evaṃ saṃvatsare pūrṇe vasante samupasthite
tatasteṣāṃ prasādārthaṃ bhaktānām anukampayā
devaḥ kṛtayuge tasmingirau himavataḥ śubhe
devadāruvanaṃ prāptaḥ prasannaḥ parameśvaraḥ
bhasmapāṃsūpadigdhāṅgo nagno vikṛtalakṣaṇaḥ
ulmukavyagrahastaś ca raktapiṅgalalocanaḥ
kvacicca hasate raudraṃ kvacidgāyati vismitaḥ
kvacinnṛtyati śṛṅgāraṃ kvacidrauti muhurmuhuḥ
āśrame hyaṭate bhaikṣyaṃ yācate ca punaḥ punaḥ
māyāṃ kṛtvā tathārūpāṃ devastadvanam āgataḥ
tataste munayaḥ sarve tuṣṭuvuś ca samāhitāḥ
adbhir vividhamālyaiś ca dhūpairgandhaistathaiva ca
sapatnīkā mahābhāgāḥ saputrāḥ saparicchadāḥ
munayaste tathā vāgbhir īśvaraṃ cedam abruvan
ajñānāddevadeveśa yadasmābhir anuṣṭhitam
karmaṇā manasā vācā tatsarvaṃ kṣantumarhasi
caritāni vicitrāṇi guhyāni gahanāni ca
brahmādīnāṃ ca devānāṃ durvijñeyāni te hara
agatiṃ te na jānīmo gatiṃ naiva ca naiva ca
viśveśvara mahādeva yo'si so'si namo'stu te
stuvanti tvāṃ mahātmāno devadevaṃ maheśvaram
namo bhavāya bhavyāya bhāvanāyodbhavāya ca
anantabalavīryāya bhūtānāṃ pataye namaḥ
saṃhartre ca piśaṅgāya avyayāya vyayāya ca
gaṅgāsaliladhārāya ādhārāya guṇātmane
tryaṃbakāya trinetrāya triśūlavaradhāriṇe
kandarpāya hutāśāya namo'stu paramātmane
śaṅkarāya vṛṣāṅkāya gaṇānāṃ pataye namaḥ
daṇḍahastāya kālāya pāśahastāya vai namaḥ
vedamantrapradhānāya śatajihvāya vai namaḥ
bhūtaṃ bhavyaṃ bhaviṣyaṃ ca sthāvaraṃ jaṅgamaṃ ca yat
tava dehātsamutpannaṃ deva sarvamidaṃ jagat
pāsi haṃsi ca bhadraṃ te prasīda bhagavaṃstataḥ
ajñānādyadi vijñānād yat kiṃcit kurute naraḥ
tatsarvaṃ bhagavāneva kurute yogamāyayā
evaṃ stutvā tu munayaḥ prahṛṣṭairantarātmabhiḥ
yācanta tapasā yuktāḥ paśyāmastvāṃ yathāpurā
tato devaḥ prasannātmā svamevāsthāya śaṅkaraḥ
rūpaṃ tryakṣaṃ ca saṃdraṣṭuṃ divyaṃ cakṣuradātprabhuḥ
labdhadṛṣṭyā tayā dṛṣṭvā devadevaṃ triyaṃbakam
punastuṣṭuvurīśānaṃ devadāruvanaukasaḥ
iti śrīliṅgamahāpurāṇe pūrvabhāge ekatriṃśo 'dhyāyaḥ
ṛṣaya ūcuḥ
namo digvāsase nityaṃ kṛtāntāya triśūline
vikaṭāya karālāya karālavadanāya ca
arūpāya surūpāya viśvarūpāya te namaḥ
kaṭaṅkaṭāya rudrāya svāhākārāya vai namaḥ
sarvapraṇatadehāya svayaṃ ca praṇatātmane
nityaṃ nīlaśikhaṇḍāya śrīkaṇṭhāya namonamaḥ
nīlakaṇṭhāya devāya citābhasmāṅgadhāriṇe
tvaṃ brahmā sarvadevānāṃ rudrāṇāṃ nīlalohitaḥ
ātmā ca sarvabhūtānāṃ sāṃkhyaiḥ puruṣa ucyate
parvatānāṃ mahāmerurnakṣatrāṇāṃ ca candramāḥ
ṛṣīṇāṃ ca vasiṣṭhas tvaṃ devānāṃ vāsavas tathā
oṅkāraḥ sarvavedānāṃ śreṣṭhaṃ sāma ca sāmasu
āraṇyānāṃ paśūnāṃ ca siṃhastvaṃ parameśvaraḥ
grāmyāṇāmṛṣabhaścāsi bhagavāṃllokapūjitaḥ
sarvathā vartamāno'pi yo yo bhāvo bhaviṣyati
tvāmeva tatra paśyāmo brahmaṇā kathitaṃ tathā
kāmaḥ krodhaś ca lobhaś ca viṣādo mada eva ca
etad icchāmahe boddhuṃ prasīda parameśvara
mahāsaṃharaṇe prāpte tvayā deva kṛtātmanā
karaṃ lalāṭe saṃvidhya vahnirutpāditastvayā
tenāgninā tadā lokā arcirbhiḥ sarvato vṛtāḥ
tasmādagnisamā hyete bahavo vikṛtāgnayaḥ
kāmaḥ krodhaś ca lobhaś ca moho dambha upadravaḥ
yāni cānyāni bhūtāni sthāvarāṇi carāṇi ca
dahyante prāṇinaste tu tvatsamutthena vahninā
asmākaṃ dahyamānānāṃ trātā bhava sureśvara
tvaṃ ca lokahitārthāya bhūtāni pariṣiñcasi
maheśvara mahābhāga prabho śubhanirīkṣaka
ājñāpaya vayaṃ nātha kartāro vacanaṃ tava
bhūtakoṭisahasreṣu rūpakoṭiśateṣu ca
antaṃ gantuṃ na śaktāḥ sma devadeva namo 'stu te
iti śrīliṅgamahāpurāṇe pūrvabhāge dvātriṃśo 'dhyāyaḥ
nandyuvāca
tatastutoṣa bhagavān anugṛhya maheśvaraḥ
stutiṃ śrutvā stutasteṣāmidaṃ vacanamabravīt
yaḥ paṭhecchṛṇuyādvāpi yuṣmābhiḥ kīrtitaṃ stavam
śrāvayedvā dvijānvipro gāṇapatyamavāpnuyāt
vakṣyāmi vo hitaṃ puṇyaṃ bhaktānāṃ munipuṅgavāḥ
strīliṅgamakhilaṃ devī prakṛtirmama dehajā
puṃlliṅgaṃ puruṣo viprā mama dehasamudbhavaḥ
ubhābhyāmeva vai sṛṣṭirmama viprā na saṃśayaḥ
na nindedyatinaṃ tasmāddigvāsasamanuttamam
bālonmattaviceṣṭaṃ tu matparaṃ brahmavādinam
ye hi māṃ bhasmaniratā bhasmanā dagdhakilbiṣāḥ
yathoktakāriṇo dāntā viprā dhyānaparāyaṇāḥ
mahādevaparā nityaṃ caranto hyūrdhvaretasaḥ
arcayanti mahādevaṃ vāṅmanaḥkāyasaṃyatāḥ
rudralokamanuprāpya na nivartanti te punaḥ
tasmādetadvrataṃ divyamavyaktaṃ vyaktaliṅginaḥ
bhasmavratāś ca muṇḍāś ca vratino viśvarūpiṇaḥ
na tānparivadedvidvānna caitānnābhilaṅghayet
na hasennāpriyaṃ brūyādamutreha hitārthavān
yastānnindati mūḍhātmā mahādevaṃ sa nindati
yas tvetān pūjayen nityaṃ sa pūjayati śaṅkaram
evameṣa mahādevo lokānāṃ hitakāmyayā
yuge yuge mahāyogī krīḍate bhasmaguṇṭhitaḥ
evaṃ carata bhadraṃ vastataḥ siddhimavāpsyatha
atulamiha mahābhayapraṇāśahetuṃ śivakathitaṃ paramaṃ padaṃ viditvā
vyapagatabhavalobhamohacittāḥ praṇipatitāḥ sahasā śirobhir ugram
tataḥ pramuditā viprāḥ śrutvaivaṃ kathitaṃ tadā
gandhodakaiḥ suśuddhaiś ca kuśapuṣpavimiśritaiḥ
snāpayanti mahākumbhair adbhir eva maheśvaram
gāyanti vividhairguhyair huṃkāraiścāpi susvaraiḥ
namo devādhidevāya mahādevāya vai namaḥ
ardhanārīśarīrāya sāṃkhyayogapravartine
meghavāhanakṛṣṇāya gajacarmanivāsine
kṛṣṇājinottarīyāya vyālayajñopavītine
suracitasuvicitrakuṇḍalāya suracitamālyavibhūṣaṇāya tubhyam
mṛgapativaracarmavāsase ca prathitayaśase namo 'stu śaṅkarāya
tatas tān sa munīn prītaḥ pratyuvāca maheśvaraḥ
prīto 'smi tapasā yuṣmān varaṃ vṛṇuta suvratāḥ
tataste munayaḥ sarve praṇipatya maheśvaram
bhṛgvaṅgirā vasiṣṭhaś ca viśvāmitrastathaiva ca
gautamo 'triḥ sukeśaś ca pulastyaḥ pulahaḥ kratuḥ
marīciḥ kaśyapaḥ kaṇvaḥ saṃvartaś ca mahātapāḥ
te praṇamya mahādevamidaṃ vacanamabruvan
bhasmasnānaṃ ca nagnatvaṃ vāmatvaṃ pratilomatā
sevyāsevyatvamevaṃ ca hyetadicchāma veditum
tatasteṣāṃ vacaḥ śrutvā bhagavānparameśvaraḥ
sasmitaṃ prāha samprekṣya sarvānmunivarāṃstadā
iti śrīliṅgamahāpurāṇe pūrvabhāge ṛṣivākyaṃ nāma trayastriṃśo 'dhyāyaḥ
śrībhagavānuvāca
etadvaḥ sampravakṣyāmi kathā sarvasvamadya vai
agnirhyahaṃ somakartā somaścāgnimupāśritaḥ
kṛtametadvahatyagnirbhūyo lokasamāśrayāt
asakṛttvagninā dagdhaṃ jagat sthāvarajaṅgamam
bhasmasādvihitaṃ sarvaṃ pavitramidamuttamam
bhasmanā vīryamāsthāya bhūtāni pariṣiñcati
agnikāryaṃ ca yaḥ kṛtvā kariṣyati triyāyuṣam
bhasmanā mama vīryeṇa mucyate sarvakilbiṣaiḥ
bhāsata ityeva yadbhasma śubhaṃ bhāvayate ca yat
bhakṣaṇāt sarvapāpānāṃ bhasmeti parikīrtitam
ūṣmapāḥ pitaro jñeyā devā vai somasaṃbhavāḥ
agnīṣomātmakaṃ sarvaṃ jagatsthāvarajaṅgamam
ahamagnirmahātejāḥ somaścaiṣā mahāṃbikā
ahamagniś ca somaś ca prakṛtyā puruṣaḥ svayam
tasmādbhasma mahābhāgā madvīryamiti cocyate
svavīryaṃ vapuṣā caiva dhārayāmīti vai sthitiḥ
tadāprabhṛti lokeṣu rakṣārthamaśubheṣu ca
bhasmanā kriyate rakṣā sūtikānāṃ gṛheṣu ca
bhasmasnānaviśuddhātmā jitakrodho jitendriyaḥ
matsamīpaṃ samāgamya na bhūyo vinivartate
vrataṃ pāśupataṃ yogaṃ kāpilaṃ caiva nirmitam
pūrvaṃ pāśupataṃ hyetannirmitaṃ tadanuttamam
śeṣāścāśramiṇaḥ sarve paścātsṛṣṭāḥ svayaṃbhuvā
sṛṣṭireṣā mayā sṛṣṭā lajjāmohabhayātmikā
nagnā eva hi jāyante devatā munayas tathā
ye cānye mānavā loke sarve jāyantyavāsasaḥ
indriyairajitairnagno dukūlenāpi saṃvṛtaḥ
taireva saṃvṛtairgupto na vastraṃ kāraṇaṃ smṛtam
kṣamā dhṛtirahiṃsā ca vairāgyaṃ caiva sarvaśaḥ
tulyau mānāvamānau ca tadāvaraṇamuttamam
bhasmasnānena digdhāṅgo dhyāyate manasā bhavam
yadyakāryasahasrāṇi kṛtvā yaḥ snāti bhasmanā
tatsarvaṃ dahate bhasma yathāgnistejasā vanam
tasmād yatnaparo bhūtvā trikālamapi yaḥ sadā
bhasmanā kurute snānaṃ gāṇapatyaṃ sa gacchati
samāhṛtya kratūn sarvāngṛhītvā vratamuttamam
dhyāyanti ye mahādevaṃ līlāsadbhāvabhāvitāḥ
uttareṇāryapanthānaṃ te 'mṛtatvamavāpnuyuḥ
dakṣiṇena ca panthānaṃ ye śmaśānāni bhejire
aṇimā garimā caiva laghimā prāptireva ca
icchā kāmāvasāyitvaṃ tathā prākāmyameva ca
īkṣaṇena ca panthānaṃ ye śmaśānāni bhejire
aṇimā garimā caiva laghimā prāptireva ca
indrādayas tathā devāḥ kāmikavratamāsthitāḥ
aiśvaryaṃ paramaṃ prāpya sarve prathitatejasaḥ
vyapagatamadamohamuktarāgas tamorajodoṣavivarjitasvabhāvaḥ
paribhavamidamuttamaṃ viditvā paśupatiyogaparo bhavetsadaiva
imaṃ pāśupataṃ dhyāyan sarvapāpapraṇāśanam
yaḥ paṭhecca śucirbhūtvā śraddadhāno jitendriyaḥ
sarvapāpaviśuddhātmā rudralokaṃ sa gacchati
te sarve munayaḥ śrutvā vasiṣṭhādyā dvijottamāḥ
bhasmapāṇḍuradigdhāṅgā babhūvurvigataspṛhāḥ
rudralokāya kalpānte saṃsthitāḥ śivatejasā
tasmānna nindyāḥ pūjyāśca vikṛtā malinā api
rūpānvitāś ca viprendrāḥ sadā yogīndraśaṅkayā
bahunā kiṃ pralāpena bhavabhaktā dvijottamāḥ
saṃpūjyāḥ sarvayatnena śivavannātra saṃśayaḥ
malināścaiva viprendrā bhavabhaktā dṛḍhavratāḥ
dadhīcastu yathā devadevaṃ jitvā vyavasthitaḥ
nārāyaṇaṃ tathā loke rudrabhaktyā na saṃśayaḥ
tasmātsarvaprayatnena bhasmadigdhatanūruhāḥ
jaṭino muṇḍinaścaiva nagnā nānāprakāriṇaḥ
saṃpūjyāḥ śivavannityaṃ manasā karmaṇā girā
iti śrīliṅgamahāpurāṇe pūrvabhāge yogipraśaṃsā nāma catustriṃśo 'dhyāyaḥ
sanatkumāra uvāca
kathaṃ jaghāna rājānaṃ kṣupaṃ pādena suvrata
dadhīcaḥ samare jitvā devadevaṃ janārdanam
vajrāsthitvaṃ kathaṃ lebhe mahādevānmahātapāḥ
vaktumarhasi śailāde jito mṛtyustvayā yathā
śailādiruvāca
brahmaputro mahātejā rājā kṣupa iti smṛtaḥ
abhūnmitro dadhīcasya munīndrasya janeśvaraḥ
cirāttayoḥ prasaṃgādvai vādaḥ kṣupadadhīcayoḥ
abhavat kṣatriyaśreṣṭho vipra eveti viśrutaḥ
aṣṭānāṃ lokapālānāṃ vapurdhārayate nṛpaḥ
tasmādindro hyayaṃ vahniryamaś ca nirṛtis tathā
varuṇaścaiva vāyuś ca somo dhanada eva ca
īśvaro 'haṃ na saṃdeho nāvamantavya eva ca
mahatī devatā yā sā mahataścāpi suvrata
tasmāttvayā mahābhāga cyāvaneya sadā hyaham
nāvamantavya eveha pūjanīyaś ca sarvathā
śrutvā tathā mataṃ tasya kṣupasya munisattamaḥ
dadhīcaś cyāvaniś cogro gauravādātmano dvijaḥ
atāḍayatkṣupaṃ mūrdhni dadhīco vāmamuṣṭinā
cicheda vajreṇa ca taṃ dadhīcaṃ balavān kṣupaḥ
brahmaloke purāsau hi brahmaṇaḥ kṣutasaṃbhavaḥ
labdhaṃ vajraṃ ca kāryārthaṃ vajriṇā coditaḥ prabhuḥ
svecchayaiva naro bhūtvā narapālo babhūva saḥ
tasmādrājā sa viprendramajayadvai mahābalaḥ
yathā vajradharaḥ śrīmānbalavāṃstamasānvitaḥ
papāta bhūmau nihato vajreṇa dvijapuṅgavaḥ
sasmāra ca tadā tatra duḥkhādvai bhārgavaṃ munim
śukro'pi saṃdhayāmāsa tāḍitaṃ kuliśena tam
yogādetya dadhīcasya dehaṃ dehabhṛtāṃvaraḥ
saṃdhāya pūrvavaddehaṃ dadhīcasyāha bhārgavaḥ
bho dadhīca mahābhāga devadevamumāpatim
sampūjya pūjyaṃ brahmādyairdevadevaṃ nirañjanam
avadhyo bhava viprarṣe prasādāttryambakasya tu
mṛtasaṃjīvanaṃ tasmāllabdhametanmayā dvija
nāsti mṛtyubhayaṃ śaṃbhorbhaktānāmiha sarvataḥ
mṛtasaṃjīvanaṃ cāpi śaivamadya vadāmi te
triyaṃbakaṃ yajāmahe trailokyapitaraṃ prabhum
trimaṇḍalasya pitaraṃ triguṇasya maheśvaram
tritattvasya trivahneś ca tridhābhūtasya sarvataḥ
trivedasya mahādevaṃ sugandhiṃ puṣṭivardhanam
sarvabhūteṣu sarvatra triguṇe prakṛtau tathā
indriyeṣu tathānyeṣu deveṣu ca gaṇeṣu ca
puṣpeṣu gandhavatsūkṣmaḥ sugandhiḥ parameśvaraḥ
puṣṭiś ca prakṛtiryasmātpuruṣasya dvijottama
mahadādiviśeṣāntavikalpasyāpi suvrata
viṣṇoḥ pitāmahasyāpi munīnāṃ ca mahāmune
indrasyāpi ca devānāṃ tasmādvai puṣṭivardhanaḥ
taṃ devamamṛtaṃ rudraṃ karmaṇā tapasā tathā
svādhyāyena ca yogena dhyānena ca yajāmahe
satyenānena mukṣīyān mṛtyupāśād bhavaḥ svayam
bandhamokṣakaro yasmādurvārukamiva prabhuḥ
mṛtasaṃjīvano mantro mayā labdhastu śaṅkarāt
japtvā hutvābhimantryaivaṃ jalaṃ pītvā divāniśam
liṅgasya saṃnidhau dhyātvā nāsti mṛtyubhayaṃ dvija
tasya tadvacanaṃ śrutvā tapasārādhya śaṅkaram
vajrāsthitvam avadhyatvam adīnatvaṃ ca labdhavān
evamārādhya deveśaṃ dadhīco munisattamaḥ
prāpyāvadhyatvamanyaiś ca vajrāsthitvaṃ prayatnataḥ
atāḍayacca rājendraṃ pādamūlena mūrdhani
kṣupo dadhīcaṃ vajreṇa jaghānorasi ca prabhuḥ
nābhūnnāśāya tadvajraṃ dadhīcasya mahātmanaḥ
prabhāvātparameśasya vajrabaddhaśarīriṇaḥ
dṛṣṭvāpyavadhyatvamadīnatāṃ ca kṣupo dadhīcasya tadā prabhāvam
ārādhayāmāsa hariṃ mukundamindrānujaṃ prekṣya tadāṃbujākṣam
iti śrīliṅgamahāpurāṇe pūrvabhāge kṣupābidhanṛpaparābhavavarṇanaṃ nāma pañcatriṃśo 'dhyāyaḥ
nandyuvāca
pūjayā tasya saṃtuṣṭo bhagavānpuruṣottamaḥ
śrībhūmisahitaḥ śrīmāñśaṅkhacakragadādharaḥ
kirīṭī padmahastaś ca sarvābharaṇabhūṣitaḥ
pītāṃbaraś ca bhagavāndevairdaityaiś ca saṃvṛtaḥ
pradadau darśanaṃ tasmai divyaṃ vai garuḍadhvajaḥ
divyena darśanenaiva dṛṣṭvā devaṃ janārdanam
tuṣṭāva vāgbhir iṣṭābhiḥ praṇamya garuḍadhvajam
tvamādistvamanādiś ca prakṛtistvaṃ janārdanaḥ
puruṣastvaṃ jagannātho viṣṇurviśveśvaro bhavān
yo'yaṃ brahmāsi puruṣo viśvamūrtiḥ pitāmahaḥ
tattvamādyaṃ bhavāneva paraṃ jyotirjanārdana
paramātmā paraṃ dhāma śrīpate bhūpate prabho
tvatkrodhasaṃbhavo rudrastamasā ca samāvṛtaḥ
tvatprasādājjagaddhātā rajasā ca pitāmahaḥ
tvatprasādātsvayaṃ viṣṇuḥ sattvena puruṣottamaḥ
kālamūrte hare viṣṇo nārāyaṇa jaganmaya
mahāṃs tathā ca bhūtādistanmātrāṇīndriyāṇi ca
tvayaivādhiṣṭhitānyeva viśvamūrte maheśvara
mahādeva jagannātha pitāmaha jagadguro
prasīda devadeveśa prasīda parameśvara
prasīda tvaṃ jagannātha śaraṇyaṃ śaraṇaṃ gataḥ
vaikuṇṭha śaure sarvajña vāsudeva mahābhuja
saṃkarṣaṇa mahābhāga pradyumna puruṣottama
aniruddha mahāviṣṇo sadā viṣṇo namo 'stu te
viṣṇo tavāsanaṃ divyamavyaktaṃ madhyato vibhuḥ
sahasraphaṇasaṃyuktastamomūrtirdharādharaḥ
adhaś ca dharmo deveśa jñānaṃ vairāgyameva ca
aiśvaryamāsanasyāsya pādarūpeṇa suvrata
saptapātālapādastvaṃ dharājaghanameva ca
vāsāṃsi sāgarāḥ sapta diśaścaiva mahābhujāḥ
dyaurmūrdhā te vibho nābhiḥ khaṃ vāyurnāsikāṃ gataḥ
netre somaś ca sūryaś ca keśā vai puṣkarādayaḥ
nakṣatratārakā dyauś ca graiveyakavibhūṣaṇam
kathaṃ stoṣyāmi deveśaṃ pūjyaś ca puruṣottamaḥ
śraddhayā ca kṛtaṃ divyaṃ yac chrutaṃ yacca kīrtitam
yadiṣṭaṃ tatkṣamasveśa nārāyaṇa namo 'stu te
śailādiruvāca
idaṃ tu vaiṣṇavaṃ stotraṃ sarvapāpapraṇāśanam
yaḥ paṭhecchṛṇuyādvāpi kṣupeṇa parikīrtitam
śrāvayedvā dvijān bhaktyā viṣṇulokaṃ sa gacchati
sampūjya caivaṃ tridaśeśvarādyaiḥ stutvā stutaṃ devamajeyamīśam
vijñāpayāmāsa nirīkṣya bhaktyā janārdanāya praṇipatya mūrdhnā
rājovāca
bhagavanbrāhmaṇaḥ kaściddadhīca iti viśrutaḥ
dharmavettā vinītātmā sakhā mama purābhavat
avadhyaḥ sarvadā sarvaiḥ śaṅkarārcanatatparaḥ
sāvajñaṃ vāmapādena sa māṃ mūrdhni sadasyatha
tāḍayāmāsa deveśa viṣṇo viśvajagatpate
uvāca ca madāviṣṭo na bibhemīti sarvataḥ
jetumicchāmi taṃ vipraṃ dadhīcaṃ jagadīśvara
yathā hitaṃ tathā kartuṃ tvamarhasi janārdana
śailādiruvāca
jñātvā so'pi dadhīcasya hyavadhyatvaṃ mahātmanaḥ
sasmāra ca maheśasya prabhāvamatulaṃ hariḥ
evaṃ smṛtvā hariḥ prāha brahmaṇaḥ kṣutasaṃbhavam
viprāṇāṃ nāsti rājendra bhayametya maheśvaram
viśeṣādrudrabhaktānāmabhayaṃ sarvadā nṛpa
nīcānāmapi sarvatra dadhīcasyāsya kiṃ punaḥ
tasmāttava mahābhāga vijayo nāsti bhūpate
duḥkhaṃ karomi viprasya śāpārthaṃ sasurasya me
bhavitā tasya śāpena dakṣayajñe suraiḥ samam
vināśo mama rājendra punarutthānameva ca
tasmātsametya viprendraṃ sarvayatnena bhūpate
karomi yatnaṃ rājendra dadhīcavijayāya te
śailādiruvāca
śrutvā vākyaṃ kṣupaḥ prāha tathāstviti janārdanam
bhagavānapi viprasya dadhīcasyāśramaṃ yayau
āsthāya rūpaṃ viprasya bhagavān bhaktavatsalaḥ
dadhīcamāha brahmarṣimabhivandya jagadguruḥ
śrībhagavānuvāca
bhobho dadhīca brahmarṣe bhavārcanaratāvyaya
varamekaṃ vṛṇe tvattastaṃ bhavāndātumarhati
yācito devadevena dadhīcaḥ prāha viṣṇunā
jñātaṃ tavepsitaṃ sarvaṃ na bibhemi tavāpyaham
bhavān viprasya rūpeṇa āgato 'si janārdana
bhūtaṃ bhaviṣyaṃ deveśa vartamānaṃ janārdana
jñātaṃ prasādādrudrasya dvijatvaṃ tyaja suvrata
ārādhito'si deveśa kṣupeṇa madhusūdana
jāne tavaināṃ bhagavanbhaktavatsalatāṃ hare
sthāne tavaiṣā bhagavanbhaktavātsalyatā hare
asti cedbhagavan bhītirbhavārcanaratasya me
vaktumarhasi yatnena varadāṃbujalocana
vadāmi na mṛṣā tasmānna bibhemi janārdana
na bibhemi jagatyasmin devadaityadvijādapi
nandyuvāca
śrutvā vākyaṃ dadhīcasya tadāsthāya janārdanaḥ
svarūpaṃ sasmitaṃ prāha saṃtyajya dvijatāṃ kṣaṇāt
śrībhagavānuvāca
bhayaṃ dadhīca sarvatra nāstyeva tava suvrata
bhavārcanarato yasmādbhavān sarvajña eva ca
bibhemīti sakṛdvaktuṃ tvamarhasi namastava
niyogānmama viprendra kṣupaṃ prati sadasyatha
evaṃ śrutvāpi tadvākyaṃ sāntvaṃ viṣṇormahāmuniḥ
na bibhemīti taṃ prāha dadhīco devasattamam
prabhāvāddevadevasya śaṃbhoḥ sākṣātpinākinaḥ
śarvasya śaṅkarasyāsya sarvajñasya mahāmuniḥ
tatastasya muneḥ śrutvā vacanaṃ kupito hariḥ
cakramudyamya bhagavāndidhakṣurmunisattamam
abhavatkuṇṭhitāgraṃ hi viṣṇoścakraṃ sudarśanam
prabhāvāddhi dadhīcasya kṣupasyaiva hi saṃnidhau
dṛṣṭvā tatkuṇṭhitāgraṃ hi cakraṃ cakriṇamāha saḥ
dadhīcaḥ sasmitaṃ sākṣāt sadasadvyaktikāraṇam
bhagavan bhavatā labdhaṃ purātīva sudāruṇam
sudarśanamiti khyātaṃ cakraṃ viṣṇo prayatnataḥ
bhavasyaitacchubhaṃ cakraṃ na jighāṃsati māmiha
brahmāstrādyaistathānyairhi prayatnaṃ kartumarhasi
śailādiruvāca
tasya tadvacanaṃ śrutvā dṛṣṭvā nirvīryamāyudham
sasarja ca punastasmai sarvāstrāṇi samantataḥ
cakrurdevāstatastasya viṣṇoḥ sāhāyyamavyayāḥ
dvijenaikena yoddhuṃ hi pravṛttasya mahābalāḥ
kuśamuṣṭiṃ tadādāya dadhīcaḥ saṃsmaranbhavam
sasarja sarvadevebhyo vajrāsthiḥ sarvato vaśī
divyaṃ triśūlam abhavat kālāgnisadṛśaprabham
dagdhuṃ devānmatiṃ cakre yugāntāgnirivāparaḥ
indranārāyaṇādyaiś ca devaistyaktāni yāni tu
āyudhāni samastāni praṇemus triśikhaṃ mune
devāś ca dudruvuḥ sarve dhvastavīryā dvijottama
sasarja bhagavān viṣṇuḥ svadehātpuruṣottamaḥ
ātmanaḥ sadṛśān divyāṃllakṣalakṣāyutān gaṇān
tāni sarvāṇi sahasā dadāha munisattamaḥ
tato vismayanārthāya viśvamūrtirabhūddhariḥ
tasya dehe hareḥ sākṣādapaśyaddvijasattamaḥ
dadhīco bhagavānvipraḥ devatānāṃ gaṇān pṛthak
rudrāṇāṃ koṭayaścaiva gaṇānāṃ koṭayastadā
aṇḍānāṃ koṭayaścaiva viśvamūrtestanau tadā
dṛṣṭvaitadakhilaṃ tatra cyāvanir vismitaṃ tadā
viṣṇumāha jagannāthaṃ jaganmayamajaṃ vibhum
aṃbhasābhyukṣya taṃ viṣṇuṃ viśvarūpaṃ mahāmuniḥ
māyāṃ tyaja mahābāho pratibhāsā vicārataḥ
vijñānānāṃ sahasrāṇi durvijñeyāni mādhava
mayi paśya jagat sarvaṃ tvayā sārdham anindita
brahmāṇaṃ ca tathā rudraṃ divyāṃ dṛṣṭiṃ dadāmi te
ityuktvā darśayāmāsa svatanau nikhilaṃ muniḥ
taṃ prāha ca hariṃ devaṃ sarvadevabhavodbhavam
māyayā hyanayā kiṃ vā mantraśaktyātha vā prabho
vastuśaktyātha vā viṣṇo dhyānaśaktyātha vā punaḥ
tyaktvā māyāmimāṃ tasmādyoddhumarhasi yatnataḥ
evaṃ tasya vacaḥ śrutvā dṛṣṭvā māhātmyamadbhutam
devāś ca dudruvurbhūyo devaṃ nārāyaṇaṃ ca tam
vārayāmāsa niśceṣṭaṃ padmayonirjagadguruḥ
niśamya vacanaṃ tasya brahmaṇastena nirjitaḥ
jagāma bhagavān viṣṇuḥ praṇipatya mahāmunim
kṣupo duḥkhāturo bhūtvā sampūjya ca munīśvaram
dadhīcamabhivandyāśu prārthayāmāsa viklavaḥ
dadhīca kṣamyatāṃ deva mayājñānātkṛtaṃ sakhe
viṣṇunā hi surairvāpi rudrabhaktasya kiṃ tava
prasīda parameśāna durlabhā durjanairdvija
bhaktirbhaktimatāṃ śreṣṭha madvidhaiḥ kṣatriyādhamaiḥ
śrutvānugṛhya taṃ vipro dadhīcastapatāṃ varaḥ
rājānaṃ muniśārdūlaḥ śaśāpa ca surottamān
rudrakopāgninā devāḥ sadevendrā munīśvaraiḥ
dhvastā bhavantu devena viṣṇunā ca samanvitāḥ
prajāpater makhe puṇye dakṣasya sumahātmanaḥ
evaṃ śaptvā kṣupaṃ prekṣya punarāha dvijottamaḥ
devaiś ca pūjyā rājendra nṛpaiś ca vividhairgaṇaiḥ
brāhmaṇā eva rājendra balinaḥ prabhaviṣṇavaḥ
ityuktvā svoṭajaṃ vipraḥ praviveśa mahādyutiḥ
dadhīcamabhivandyaiva jagāma svaṃ nṛpaḥ kṣayam
tadeva tīrthamabhavat sthāneśvaramiti smṛtam
sthāneśvaram anuprāpya śivasāyujyam āpnuyāt
kathitastava saṃkṣepādvivādaḥ kṣubdadhīcayoḥ
prabhāvaś ca dadhīcasya bhavasya ca mahāmune
ya idaṃ kīrtayeddivyaṃ vivādaṃ kṣubdadhīcayoḥ
jitvāpamṛtyuṃ dehānte brahmalokaṃ prayāti saḥ
ya idaṃ kīrtya saṃgrāmaṃ praviśettasya sarvadā
nāsti mṛtyubhayaṃ caiva vijayī ca bhaviṣyati
iti śrīliṅgamahāpurāṇe pūrvabhāge kṣupadadhīcisaṃvādo nāma ṣaṭtriṃśo 'dhyāyaḥ
sanatkumāra uvāca
bhavānkathamanuprāpto mahādevamumāpatim
śrotumicchāmi tatsarvaṃ vaktumarhasi me prabho
śailādiruvāca
prajākāmaḥ śilādo'bhūtpitā mama mahāmune
so'pyandhaḥ suciraṃ kalaṃ tapastepe suduścaram
tapatastasya tapasā saṃtuṣṭo vajradhṛk prabhuḥ
śilādamāha tuṣṭo'smi varayasva varāniti
tataḥ praṇamya deveśaṃ sahasrākṣaṃ sahāmaraiḥ
provāca muniśārdūla kṛtāñjalipuṭo harim
śilāda uvāca
bhagavandevatārighna sahasrākṣa varaprada
ayonijaṃ mṛtyuhīnaṃ putramicchāmi suvrata
śakra uvāca
putraṃ dāsyāmi viprarṣe yonijaṃ mṛtyusaṃyutam
anyathā te na dāsyāmi mṛtyuhīnā na santi vai
na dāsyati sutaṃ te 'tra mṛtyuhīnamayonijam
pitāmaho'pi bhagavānkimutānye mahāmune
so'pi devaḥ svayaṃ brahmā mṛtyuhīno na ceśvaraḥ
yonijaś ca mahātejāś cāṇḍajaḥ padmasaṃbhavaḥ
maheśvarāṅgajaścaiva bhavānyāstanayaḥ prabhuḥ
tasyāpyāyuḥ samākhyātaṃ parārdhadvayasaṃmitam
koṭikoṭisahasrāṇi aharbhūtāni yāni vai
samatītāni kalpānāṃ tāvaccheṣāparatraye
tasmādayonije putre mṛtyuhīne prayatnataḥ
parityajāśāṃ viprendra gṛhāṇātmasamaṃ sutam
śailādiruvāca
tasya tadvacanaṃ śrutvā pitā me lokaviśrutaḥ
śilāda iti puṇyātmā punaḥ prāha śacīpatim
śilāda uvāca
bhagavannaṇḍayonitvaṃ padmayonitvameva ca
maheśvarāṅgayonitvaṃ śrutaṃ vai brahmaṇo mayā
purā mahendradāyādād gadataścāsya pūrvajāt
nāradādvai mahābāho kathamatrāśu no vada
dākṣāyaṇī sā dakṣo'pi devaḥ padmodbhavātmajaḥ
pautrīkanakagarbhasya kathaṃ tasyāḥ suto vibhuḥ
śakra uvāca
sthāne saṃśayituṃ vipra tava vakṣyāmi kāraṇam
kalpe tatpuruṣe vṛttaṃ brahmaṇaḥ parameṣṭhinaḥ
sasarja sakalaṃ dhyātvā brahmāṇaṃ parameśvaraḥ
janārdano jagannāthaḥ kalpe vai meghavāhane
divyaṃ varṣasahasraṃ tu megho bhūtvāvahaddharam
nārāyaṇo mahādevaṃ bahumānena sādaram
dṛṣṭvā bhāvaṃ mahādevo hareḥ svātmani śaṅkaraḥ
pradadau tasya sakalaṃ sraṣṭuṃ vai brahmaṇā saha
tadā taṃ kalpamāhurvai meghavāhanasaṃjñayā
hiraṇyagarbhastaṃ dṛṣṭvā tasya dehodbhavastadā
janārdanasutaḥ prāha tapasā prāpya śaṅkaram
tava vāmāṅgajo viṣṇurdakṣiṇāṅgabhavo hyaham
mayā saha jagatsarvaṃ tathāpyasṛjadacyutaḥ
jaganmayo 'vahadyasmānmegho bhūtvā divāniśam
bhavantamavahadviṣṇurdevadevaṃ jagadgurum
nārāyaṇādapi vibho bhakto'haṃ tava śaṅkara
prasīda dehi me sarvaṃ sarvātmatvaṃ tava prabho
tadātha labdhvā bhagavān bhavātsarvātmatāṃ kṣaṇāt
tvaramāṇo'tha saṃgamya dadarśa puruṣottamam
ekārṇavālaye śubhre tvandhakāre sudāruṇe
hemaratnacite divye manasā ca vinirmite
duṣprāpye durjanaiḥ puṇyaiḥ sanakādyairagocare
jagadāvāsahṛdayaṃ dadarśa puruṣaṃ tvajaḥ
anantabhogaśayyāyāṃ śāyinaṃ paṅkajekṣaṇam
śaṅkhacakragadāpadmaṃ dhārayantaṃ caturbhujam
sarvābharaṇasaṃyuktaṃ śaśimaṇḍalasannibham
śrīvatsalakṣaṇaṃ devaṃ prasannāsyaṃ janārdanam
ramāmṛdukarāmbhojasparśaraktapadāmbujam
paramātmānamīśānaṃ tamasā kālarūpiṇam
rajasā sarvalokānāṃ sargalīlāpravartakam
sattvena sarvabhūtānāṃ sthāpakaṃ parameśvaram
sarvātmānaṃ mahātmānaṃ paramātmānamīśvaram
kṣīrārṇave 'mṛtamaye śāyinaṃ yoganidrayā
taṃ dṛṣṭvā prāha vai brahmā bhagavantaṃ janārdanam
grasāmi tvāṃ prasādena yathāpūrvaṃ bhavānaham
smayamānastu bhagavān pratibudhya pitāmaham
udaikṣata mahābāhuḥ smitamīṣaccakāra saḥ
viveśa cāṇḍajaṃ taṃ tu grastastena mahātmanā
tatastaṃ cāsṛjadbrahmā bhruvormadhyena cācyutam
sṛṣṭastena hariḥ prekṣya sthitastasyātha saṃnidhau
etasminnantare rudraḥ sarvadevabhavodbhavaḥ
vikṛtaṃ rūpamāsthāya purā dattavarastayoḥ
āgacchadyatra vai viṣṇurviśvātmā parameśvaraḥ
prasādamatulaṃ kartuṃ brahmaṇaś ca hareḥ prabhuḥ
tataḥ sametya tau devau sarvadevabhavodbhavam
apaśyatāṃ bhavaṃ devaṃ kālāgnisadṛśaṃ prabhum
tau taṃ tuṣṭuvatuścaiva śarvamugraṃ kapardinam
praṇematuś ca varadaṃ bahumānena dūrataḥ
bhavo'pi bhagavān devamanugṛhya pitāmaham
janārdanaṃ jagannāthastatraivāntaradhīyata
iti śrīliṅgamahāpurāṇe pūrvabhāge brahmaṇo varapradānaṃ nāma saptatriṃśo 'dhyāyaḥ
śailādiruvāca
gate maheśvare deve tamuddiśya janārdanaḥ
praṇamya bhagavānprāha padmayonimajodbhavaḥ
śrīviṣṇuruvāca
parameśo jagannāthaḥ śaṅkarastveṣa sarvagaḥ
āvayorakhilasyeśaḥ śaraṇaṃ ca maheśvaraḥ
ahaṃ vāmāṅgajo brahman śaṅkarasya mahātmanaḥ
bhavān bhavasya devasya dakṣiṇāṅgabhavaḥ svayam
māmāhur ṛṣayaḥ prekṣya pradhānaṃ prakṛtiṃ tathā
avyaktamajamityevaṃ bhavantaṃ puruṣastviti
evamāhurmahādevamāvayorapi kāraṇam
īśaṃ sarvasya jagataḥ prabhumavyayamīśvaram
so'pi tasyāmareśasya vacanādvārijodbhavaḥ
vareṇyaṃ varadaṃ rudramastuvatpraṇanāma ca
athāmbhasā plutāṃ bhūmīṃ samādhāya janārdanaḥ
pūrvavatsthāpayāmāsa vārāhaṃ rūpamāsthitaḥ
nadīnadasamudrāṃś ca pūrvavaccākarotprabhuḥ
kṛtvā corvīṃ prayatnena nimnonnatavivarjitām
dharāyāṃ so'cinotsarvān bhūdharān bhūdharākṛtiḥ
bhūrādyāṃścaturo lokān kalpayāmāsa pūrvavat
sraṣṭuṃ ca bhagavāṃścakre matiṃ matimatāṃ varaḥ
mukhyaṃ ca tairyagyonyaṃ ca daivikaṃ mānuṣaṃ tathā
vibhuścānugrahaṃ tatra kaumārakam adīnadhīḥ
purastādasṛjaddevaḥ sanandaṃ sanakaṃ tathā
sanātanaṃ satāṃ śreṣṭhaṃ naiṣkarmyeṇa gatāḥ param
marīcibhṛgvaṅgirasaṃ pulastyaṃ pulahaṃ kratum
dakṣamatriṃ vasiṣṭhaṃ ca so'sṛjad yogavidyayā
saṃkalpaṃ caiva dharmaṃ ca hyadharmaṃ bhagavānprabhuḥ
dvādaśaiva prajāstvetā brahmaṇo 'vyaktajanmanaḥ
ṛbhuṃ sanatkumāraṃ ca sasarjādau sanātanaḥ
tau cordhvaretasau divyau cāgrajau brahmavādinau
kumārau brahmaṇastulyau sarvajñau sarvabhāvinau
evaṃ mukhyādikān sṛṣṭvā padmayoniḥ śilāśana
yugadharmānaśeṣāṃś ca kalpayāmāsa viśvasṛk
iti śrīliṅgamahāpurāṇe pūrvabhāge vaiṣṇavakathanaṃ nāmāṣṭatriṃśo 'dhyāyaḥ
śailādiruvāca
śrutvā śakreṇa kathitaṃ pitā mama mahāmuniḥ
punaḥ papraccha deveśaṃ praṇamya racitāñjaliḥ
śilāda uvāca
bhagavan śakra sarvajña devadevanamaskṛta
śacīpate jagannātha sahasrākṣa maheśvara
yugadharmānkathaṃ cakre bhagavānpadmasaṃbhavaḥ
vaktumarhasi me sarvaṃ sāṃprataṃ praṇatāya me
śailādiruvāca
tasya tadvacanaṃ śrutvā śilādasya mahātmanaḥ
vyājahāra yathādṛṣṭaṃ yugadharmaṃ suvistaram
śakra uvāca
ādyaṃ kṛtayugaṃ viddhi tatastretāyugaṃ mune
dvāparaṃ tiṣyamityete catvārastu samāsataḥ
sattvaṃ kṛtaṃ rajastretā dvāparaṃ ca rajastamaḥ
kalistamaś ca vijñeyaṃ yugavṛttiryugeṣu ca
dhyānaṃ paraṃ kṛtayuge tretāyāṃ yajña ucyate
bhajanaṃ dvāpare śuddhaṃ dānameva kalau yuge
catvāri ca sahasrāṇi varṣāṇāṃ tatkṛtaṃ yugam
tasya tāvacchatī saṃdhyā saṃdhyāṃśaś ca tathāvidhaḥ
catvāri ca sahasrāṇi mānuṣāṇi śilāśana
āyuḥ kṛtayuge viddhi prajānāmiha suvrata
tataḥ kṛtayuge tasmin saṃdhyāṃśe ca gate tu vai
pādāvaśiṣṭo bhavati yugadharmastu sarvataḥ
caturbhāgaikahīnaṃ tu tretāyugamanuttamam
kṛtārdhaṃ dvāparaṃ viddhi tadardhaṃ tiṣyamucyate
triśatī dviśatī saṃdhyā tathā caikaśatī mune
saṃdhyāṃśakaṃ tathāpyevaṃ kalpeṣvevaṃ yuge yuge
ādye kṛtayuge dharmaścatuṣpādaḥ sanātanaḥ
tretāyuge tripādastu dvipādo dvāpare sthitaḥ
tripādahīnastiṣye tu sattāmātreṇa dhiṣṭhitaḥ
kṛte tu mithunotpattirvṛttiḥ sākṣādrasollasā
prajāstṛptāḥ sadā sarvāḥ sarvānandāś ca bhoginaḥ
adhamottamatā tāsāṃ na viśeṣāḥ prajāḥ śubhāḥ
tulyamāyuḥ sukhaṃ rūpaṃ tāsāṃ tasminkṛte yuge
tāsāṃ prītirna ca dvandvaṃ na dveṣo nāsti ca klamaḥ
parvatodadhivāsinyo hyaniketāśrayāstu tāḥ
viśokāḥ sattvabahulā ekāntabahulās tathā
tā vai niṣkāmacāriṇyo nityaṃ muditamānasāḥ
apravṛttiḥ kṛtayuge karmaṇoḥ śubhapāpayoḥ
varṇāśramavyavasthā ca tadāsīnna ca saṃkaraḥ
rasollāsaḥ kālayogāt tretākhye naśyate dvija
tasyāṃ siddhau pranaṣṭāyāmanyā siddhiḥ prajāyate
apāṃ saukṣmye pratigate tadā meghātmanā tu vai
meghebhyastanayitnubhyaḥ pravṛttaṃ vṛṣṭisarjanam
sakṛd eva tathā vṛṣṭyā saṃyukte pṛthivītale
prādurāsaṃstadā tāsāṃ vṛkṣāste gṛhasaṃjñitāḥ
sarvavṛttyupabhogastu tāsāṃ tebhyaḥ prajāyate
vartayanti sma tebhyastāstretāyugamukhe prajāḥ
tataḥ kālena mahatā tāsāmeva viparyayāt
rāgalobhātmako bhāvastadā hyākasmiko 'bhavat
viparyayeṇa tāsāṃ tu tena tatkālabhāvinā
praṇaśyanti tataḥ sarve vṛkṣāste gṛhasaṃjñitāḥ
tatasteṣu pranaṣṭeṣu vibhrāntā maithunodbhavāḥ
api dhyāyanti tāṃ siddhiṃ satyābhidhyāyinastadā
prādurbabhūvustāsāṃ tu vṛkṣāste gṛhasaṃjñitāḥ
vastrāṇi te prasūyante phalānyābharaṇāni ca
teṣveva jāyate tāsāṃ gandhavarṇarasānvitam
amākṣikaṃ mahīvīryaṃ puṭake puṭake madhu
tena tā vartayanti sma sukhamāyuḥ sadaiva hi
hṛṣṭapuṣṭāstayā siddhyā prajā vai vigatajvarāḥ
tataḥ kālāntareṇaiva punarlobhāvṛtāstu tāḥ
vṛkṣāṃstānparyagṛhṇanti madhu vā mākṣikaṃ balāt
tāsāṃ tenopacāreṇa punarlobhakṛtena vai
pranaṣṭā madhunā sārdhaṃ kalpavṛkṣāḥ kvacitkvacit
tasyāmevālpaśiṣṭāyāṃ siddhyāṃ kālavaśāttadā
āvartanāttu tretāyāṃ dvandvānyabhyutthitāni vai
śītavarṣātapaistīvraistatastā duḥkhitā bhṛśam
dvandvaiḥ sampīḍyamānāś ca cakrur āvaraṇāni tu
kṛtadvandvapratīghātāḥ ketanāni girau tataḥ
pūrvaṃ nikāmacārāstā hyaniketā athāvasan
yathāyogaṃ yathāprīti niketeṣvavasanpunaḥ
kṛtvā dvandvopaghātāṃstān vṛttyupāyamacintayan
naṣṭeṣu madhunā sārdhaṃ kalpavṛkṣeṣu vai tadā
vivādavyākulāstā vai prajāstṛṣṇākṣudhārditāḥ
tataḥ prādurbabhau tāsāṃ siddhistretāyuge punaḥ
vārtāyāḥ sādhikāpyanyā vṛṣṭistāsāṃ nikāmataḥ
tāsāṃ vṛṣṭyudakādīni hyabhavannimnagāni tu
abhavanvṛṣṭisaṃtatyā srotasthānāni nimnagāḥ
evaṃ nadyaḥ pravṛttāstu dvitīye vṛṣṭisarjane
ye punastadapāṃ stokāḥ patitāḥ pṛthivītale
apāṃ bhūmeś ca saṃyogādoṣadhyastāstadābhavan
athālpakṛṣṭāścānuptā grāmyāraṇyāścaturdaśa
ṛtupuṣpaphalāścaiva vṛkṣagulmāś ca jajñire
prādurbhūtāni caitāni vṛkṣajātyauṣadhāni ca
tenauṣadhena vartante prajāstretāyuge tadā
tataḥ punarabhūttāsāṃ rāgo lobhaś ca sarvaśaḥ
avaśyaṃ bhāvinārthena tretāyugavaśena ca
tatastāḥ paryagṛhṇanta nadīkṣetrāṇi parvatān
vṛkṣagulmauṣadhīścaiva prasahya tu yathābalam
viparyayeṇa cauṣadhyaḥ pranaṣṭāstāścaturdaśa
matvā dharāṃ praviṣṭāstā ityauṣadhyaḥ pitāmahaḥ
dudoha gāṃ prayatnena sarvabhūtahitāya vai
tadāprabhṛti cauṣadhyaḥ phālakṛṣṭāstvitastataḥ
vārtāṃ kṛṣiṃ samāyātā vartukāmāḥ prayatnataḥ
vārtā vṛttiḥ samākhyātā kṛṣikāmaprayatnataḥ
anyathā jīvitaṃ tāsāṃ nāsti tretāyugātyaye
hastodbhavā hyapaścaiva bhavanti bahuśastadā
tatrāpi jagṛhuḥ sarve cānyonyaṃ krodhamūrchitāḥ
sutadāradhanādyāṃstu balādyugabalena tu
maryādāyāḥ pratiṣṭhārthaṃ jñātvā tadakhilaṃ vibhuḥ
sasarja kṣatriyāṃstrātuṃ kṣatātkamalasaṃbhavaḥ
varṇāśramapratiṣṭhāṃ ca cakāra svena tejasā
vṛttena vṛttinā vṛttaṃ viśvātmā nirmame svayam
yajñapravartanaṃ caiva tretāyāmabhavatkramāt
paśuyajñaṃ na sevante kecittatrāpi suvratāḥ
balādviṣṇustadā yajñamakarotsarvadṛk kramāt
dvijāstadā praśaṃsanti tatastvāhiṃsakaṃ mune
dvāpareṣvapi vartante matibhedāstadā nṛṇām
manasā karmaṇā vācā kṛcchrādvārtā prasidhyati
tadā tu sarvabhūtānāṃ kāyakleśavaśātkramāt
lobho bhṛtirvaṇigyuddhaṃ tattvānāmaviniścayaḥ
vedaśākhāpraṇayanaṃ dharmāṇāṃ saṃkaras tathā
varṇāśramaparidhvaṃsaḥ kāmadveṣau tathaiva ca
dvāpare tu pravartante rāgo lobho madas tathā
vedo vyāsaiścaturdhā tu vyasyate dvāparādiṣu
eko vedaścatuṣpādastretāsviha vidhīyate
saṃkṣayādāyuṣaścaiva vyasyate dvāpareṣu saḥ
ṛṣiputraiḥ punarbhedā bhidyante dṛṣṭivibhramaiḥ
mantrabrāhmaṇavinyāsaiḥ svaravarṇaviparyayaiḥ
saṃhitā ṛgyajuḥsāmnāṃ saṃhanyante manīṣibhiḥ
sāmānyā vaikṛtāścaiva draṣṭṛbhistaiḥ pṛthakpṛthak
brāhmaṇaṃ kalpasūtrāṇi mantrapravacanāni ca
anye tu prasthitāstānvai kecittānpratyavasthitāḥ
itihāsapurāṇāni bhidyante kālagauravāt
brāhmaṃ pādmaṃ vaiṣṇavaṃ ca śaivaṃ bhāgavataṃ tathā
bhaviṣyaṃ nāradīyaṃ ca mārkaṇḍeyamataḥ param
āgneyaṃ brahmavaivartaṃ laiṅgaṃ vārāhameva ca
vāmanākhyaṃ tataḥ kūrmaṃ mātsyaṃ gāruḍameva ca
skāndaṃ tathā ca brahmāṇḍaṃ teṣāṃ bhedaḥ prakathyate
laiṅgam ekādaśavidhaṃ prabhinnaṃ dvāpare śubham
manvatriviṣṇuhārītayājñavalkyośano'ṅgirāḥ
yamāpastambasaṃvartāḥ kātyāyanabṛhaspatī
parāśaravyāsaśaṅkhalikhitā dakṣagautamau
śātātapo vasiṣṭhaś ca evamādyaiḥ sahasraśaḥ
avṛṣṭirmaraṇaṃ caiva tathā vyādhyādyupadravāḥ
vāṅmanaḥkarmajair duḥkhairnirvedo jāyate tataḥ
nirvedājjāyate teṣāṃ duḥkhamokṣavicāraṇā
vicāraṇācca vairāgyaṃ vairāgyāddoṣadarśanam
doṣāṇāṃ darśanāccaiva dvāpare jñānasaṃbhavaḥ
eṣā rajastamoyuktā vṛttir vai dvāpare smṛtā
ādye kṛte tu dharmo'sti sa tretāyāṃ pravartate
dvāpare vyākulībhūtvā praṇaśyati kalau yuge
iti śrīliṅgamahāpurāṇe pūrvabhāge ekonacatvāriṃśo 'dhyāyaḥ
śakra uvāca
tiṣye māyāmasūyāṃ ca vadhaṃ caiva tapasvinām
sādhayanti narāstatra tamasā vyākulendriyāḥ
kalau pramādako rogaḥ satataṃ kṣudbhayāni ca
anāvṛṣṭibhayaṃ ghoraṃ deśānāṃ ca viparyayaḥ
na prāmāṇyaṃ śruterasti nṛṇāṃ cādharmasevanam
adhārmikāstvanācārā mahākopālpacetasaḥ
anṛtaṃ bruvate lubdhāstiṣye jātāś ca duṣprajāḥ
duriṣṭairduradhītaiś ca durācārairdurāgamaiḥ
viprāṇāṃ karma doṣeṇa prajānāṃ jāyate bhayam
nādhīyante tadā vedānna yajanti dvijātayaḥ
utsīdanti narāścaiva kṣatriyāś ca viśaḥ kramāt
śūdrāṇāṃ mantrayogena saṃbandho brāhmaṇaiḥ saha
bhavatīha kalau tasmiñśayanāsanabhojanaiḥ
rājānaḥ śūdrabhūyiṣṭhā brāhmaṇān bādhayanti te
bhrūṇahatyā vīrahatyā prajāyante prajāsu vai
śūdrāś ca brāhmaṇācārāḥ śūdrācārāś ca brāhmaṇāḥ
rājavṛttisthitāś caurāścaurācārāś ca pārthivāḥ
ekapatnyo na śiṣyanti vardhiṣyantyabhisārikāḥ
varṇāśramapratiṣṭhāno jāyate nṛṣu sarvataḥ
tadā svalpaphalā bhūmiḥ kvaciccāpi mahāphalā
arakṣitāro hartāraḥ pārthivāś ca śilāśana
śūdrā vai jñāninaḥ sarve brāhmaṇairabhivanditāḥ
akṣatriyāś ca rājāno viprāḥ śūdropajīvinaḥ
āsanasthā dvijāndṛṣṭvā na calantyalpabuddhayaḥ
tāḍayanti dvijendrāṃś ca śūdrā vai svalpabuddhayaḥ
āsye nidhāya vai hastaṃ karṇaṃ śūdrasya vai dvijāḥ
nīcasyeva tadā vākyaṃ vadanti vinayena tam
uccāsanasthān śūdrāṃś ca dvijamadhye dvijarṣabha
jñātvā na hiṃsate rājā kalau kālavaśena tu
puṣpaiś ca vāsitaiścaiva tathānyair maṅgalaiḥ śubhaiḥ
śūdrānabhyarcayantyalpaśrutabhāgyabalānvitāḥ
na prekṣante garvitāś ca śūdrā dvijavarān dvija
sevāvasaram ālokya dvāre tiṣṭhanti vai dvijāḥ
vāhanasthān samāvṛtya śūdrāñśūdropajīvinaḥ
sevante brāhmaṇāstatra stuvanti stutibhiḥ kalau
tapoyajñaphalānāṃ ca vikretāro dvijottamāḥ
yatayaś ca bhaviṣyanti bahavo'sminkalau yuge
puruṣālpaṃ bahustrīkaṃ yugānte samupasthite
nindanti vedavidyāṃ ca dvijāḥ karmāṇi vai kalau
kalau devo mahādevaḥ śaṅkaro nīlalohitaḥ
prakāśate pratiṣṭhārthaṃ dharmasya vikṛtākṛtiḥ
ye taṃ viprā niṣevante yena kenāpi śaṅkaram
kalidoṣān vinirjitya prayānti paramaṃ padam
śvāpadaprabalatvaṃ ca gavāṃ caiva parikṣayaḥ
sādhūnāṃ vinivṛttiś ca vedyā tasminyugakṣaye
tadā sūkṣmo mahodarko durlabho dānamūlavān
cāturāśramaśaithilye dharmaḥ praticaliṣyati
arakṣitāro hartāro balibhāgasya pārthivāḥ
yugānteṣu bhaviṣyanti svarakṣaṇaparāyaṇāḥ
aṭṭaśūlā janapadāḥ śivaśūlāścatuṣpathāḥ
pramadāḥ keśaśūlinyo bhaviṣyanti kalau yuge
citravarṣī tadā devo yadā prāhuryugakṣayam
sarve vaṇigjanāścāpi bhaviṣyantyadhame yuge
kuśīlacaryāḥ pāṣaṇḍairvṛthārūpaiḥ samāvṛtāḥ
bahuyājanako loko bhaviṣyati parasparam
nāvyāhṛtakrūravākyo nārjavī nānasūyakaḥ
na kṛte pratikartā ca yugakṣīṇe bhaviṣyati
nindakāścaiva patitā yugāntasya ca lakṣaṇam
nṛpaśūnyā vasumatī na ca dhānyadhanāvṛtā
maṇḍalāni bhaviṣyanti deśeṣu nagareṣu ca
alpodakā cālpaphalā bhaviṣyati vasuṃdharā
goptāraścāpyagoptāraḥ sambhaviṣyantyaśāsanāḥ
hartāraḥ paravittānāṃ paradārapradharṣakāḥ
kāmātmāno durātmāno hyadhamāḥ sāhasapriyāḥ
pranaṣṭaceṣṭanāḥ puṃso muktakeśāś ca śūlinaḥ
janāḥ ṣoḍaśavarṣāś ca prajāyante yugakṣaye
śukladantājinākṣāś ca muṇḍāḥ kāṣāyavāsasaḥ
śūdrā dharmaṃ cariṣyanti yugānte samupasthite
sasyacaurā bhaviṣyanti dṛḍhacailābhilāṣiṇaḥ
caurāścorasvahartāro harturhartā tathāparaḥ
yogyakarmaṇyuparate loke niṣkriyatāṃ gate
kīṭamūṣakasarpāś ca dharṣayiṣyanti mānavān
subhikṣaṃ kṣemamārogyaṃ sāmarthyaṃ durlabhaṃ tadā
kauśikīṃ pratipatsyante deśānkṣudbhayapīḍitāḥ
duḥkhenābhiplutānāṃ ca paramāyuḥ śataṃ tadā
dṛśyante na ca dṛśyante vedāḥ kaliyuge 'khilāḥ
utsīdanti tadā yajñāḥ kevalādharmapīḍitāḥ
kāṣāyiṇo 'pyanirgranthāḥ kāpālībahulāstviha
vedavikrayiṇaścānye tīrthavikrayiṇaḥ pare
varṇāśramāṇāṃ ye cānye pāṣaṇḍāḥ paripanthinaḥ
utpadyante tadā te vai samprāpte tu kalau yuge
adhīyante tadā vedāñśūdrā dharmārthakovidāḥ
yajante cāśvamedhena rājānaḥ śūdrayonayaḥ
strībālagovadhaṃ kṛtvā hatvā caiva parasparam
upadravāṃstathānyonyaṃ sādhayanti tadā prajāḥ
duḥkhaprabhūtamalpāyurdehotsādaḥ sarogatā
adharmābhiniveśitvāttamovṛttaṃ kalau smṛtam
prajāsu brahmahatyādi tadā vai sampravartate
tasmādāyurbalaṃ rūpaṃ kaliṃ prāpya prahīyate
tadā tvalpena kālena siddhiṃ gacchanti mānavāḥ
dhanyā dharmaṃ cariṣyanti yugānte dvijasattamāḥ
śrutismṛtyuditaṃ dharmaṃ ye carantyanasūyakāḥ
tretāyāṃ vārṣiko dharmo dvāpare māsikaḥ smṛtaḥ
yathākleśaṃ caranprājñastadahnā prāpnute kalau
eṣā kaliyugāvasthā saṃdhyāṃśaṃ tu nibodha me
yuge yuge ca hīyante trīṃstrīnpādāṃstu siddhayaḥ
yugasvabhāvāḥ saṃdhyāstu tiṣṭhantīha tu pādaśaḥ
saṃdhyāsvabhāvāḥ svāṃśeṣu pādaśaste pratiṣṭhitāḥ
evaṃ saṃdhyāṃśake kāle samprāpte tu yugāntike
teṣāṃ śāstā hyasādhūnāṃ bhūtānāṃ nidhanotthitaḥ
gotre 'sminvai candramaso nāmnā pramitirucyate
mānavasya tu so'ṃśena pūrvaṃ svāyaṃbhuve'ntare
samāḥ sa viṃśatiḥ pūrṇāḥ paryaṭanvai vasuṃdharām
anukarṣan sa vai senāṃ savājirathakuñjarām
pragṛhītāyudhairvipraiḥ śataśo'tha sahasraśaḥ
sa tadā taiḥ parivṛto mlecchān hanti sahasraśaḥ
sa hatvā sarvaśaścaiva rājñastāñśūdrayonijān
pākhaṇḍāṃstu tataḥ sarvānniḥśeṣaṃ kṛtavān prabhuḥ
nātyarthaṃ dhārmikā ye ca tān sarvān hanti sarvataḥ
varṇavyatyāsajātāś ca ye ca tānanujīvinaḥ
pravṛttacakro balavān mlecchānāmantakṛtsa tu
adhṛṣyaḥ sarvabhūtānāṃ cacārātha vasuṃdharām
mānavasya tu so'ṃśena devasyeha vijajñivān
pūrvajanmani viṣṇostu pramitirnāma vīryavān
gotrato vai candramasaḥ pūrṇe kaliyuge prabhuḥ
dvātriṃśe 'bhyudite varṣe prakrānto viṃśatiḥ samāḥ
vinighnansarvabhūtāni śataśo'tha sahasraśaḥ
kṛtvā bījāvaśeṣāṃ tu pṛthivīṃ krūrakarmaṇaḥ
parasparanimittena kopenākasmikena tu
sa sādhayitvā vṛṣalān prāyaśas tān adhārmikān
gaṅgāyamunayormadhye sthitiṃ prāptaḥ sahānugaḥ
tato vyatīte kāle tu sāmātyaḥ sahasainikaḥ
utsādya pārthivān sarvān mlecchāṃścaiva sahasraśaḥ
tatra saṃdhyāṃśake kāle samprāpte tu yugāntike
sthitāsvalpāvaśiṣṭāsu prajāsviha kvacitkvacit
apragrahāstatastā vai lobhāviṣṭāstu kṛtsnaśaḥ
upahiṃsanti cānyonyaṃ praṇipatya parasparam
arājake yugavaśātsaṃśaye samupasthite
prajāstā vai tataḥ sarvāḥ parasparabhayārditāḥ
vyākulāś ca paribhrāntāstyaktvā dārān gṛhāṇi ca
svānprāṇān anapekṣanto niṣkāruṇyāḥ suduḥkhitāḥ
naṣṭe śraute smārtadharme parasparahatāstadā
nirmaryādā nirākrāntā niḥsnehā nirapatrapāḥ
naṣṭe dharme pratihatāḥ hrasvakāḥ pañcaviṃśakāḥ
hitvā putrāṃś ca dārāṃś ca vivādavyākulendriyāḥ
anāvṛṣṭihatāścaiva vārtāmutsṛjya dūrataḥ
pratyantānupasevante hitvā janapadān svakān
saritsāgarakūpāṃste sevante parvatāṃs tathā
madhumāṃsairmūlaphalairvartayanti suduḥkhitāḥ
cīrapatrājinadharā niṣkriyā niṣparigrahāḥ
varṇāśramaparibhraṣṭāḥ saṃkaṭaṃ ghoramāsthitāḥ
evaṃ kaṣṭamanuprāptā alpaśeṣāḥ prajāstadā
jarāvyādhikṣudhāviṣṭā duḥkhānnirvedamānasāḥ
vicāraṇā tu nirvedātsāmyāvasthā vicāraṇā
sāmyāvasthātmako bodhaḥ saṃbodhāddharmaśīlatā
arūpaśamayuktāstu kaliśiṣṭā hi vai svayam
ahorātrāttadā tāsāṃ yugaṃ tu parivartate
cittasaṃmohanaṃ kṛtvā tāsāṃ vai suptamattavat
bhāvino'rthasya ca balāttataḥ kṛtamavartata
pravṛtte tu tatastasminpunaḥ kṛtayuge tu vai
utpannāḥ kaliśiṣṭāstu prajāḥ kārtayugāstadā
tiṣṭhanti ceha ye siddhā adṛṣṭā vicaranti ca
sapta saptarṣibhiścaiva tatra te tu vyavasthitāḥ
brahmakṣatraviśaḥ śūdrā bījārthaṃ ye smṛtā iha
kalijaiḥ saha te sarve nirviśeṣāstadābhavan
teṣāṃ saptarṣayo dharmaṃ kathayantītare'pi ca
varṇāśramācārayutaṃ śrautaṃ smārtaṃ dvidhā tu yam
tatasteṣu kriyāvatsu vardhante vai prajāḥ kṛte
śrautasmārtakṛtānāṃ ca dharme saptarṣidarśite
keciddharmavyavasthārthaṃ tiṣṭhantīha yugakṣaye
manvantarādhikāreṣu tiṣṭhanti munayastu vai
yathā dāvapradagdheṣu tṛṇeṣviha tataḥ kṣitau
vanānāṃ prathamaṃ vṛṣṭyā teṣāṃ mūleṣu saṃbhavaḥ
tathā kārtayugānāṃ tu kalijeṣviha saṃbhavaḥ
evaṃ yugādyugasyeha saṃtānaṃ tu parasparam
vartate ha vyavacchedād yāvanmanvantarakṣayaḥ
sukhamāyurbalaṃ rūpaṃ dharmo'rthaḥ kāma eva ca
yugeṣvetāni hīyante trīṃstrīn pādān krameṇa tu
sasaṃdhyāṃśeṣu hīyante yugānāṃ dharmasiddhayaḥ
ityeṣā pratisiddhirvai kīrtitaiṣā krameṇa tu
caturyugānāṃ sarveṣāmanenaiva tu sādhanam
eṣā caturyugāvṛttir ā sahasrād guṇīkṛtā
brahmaṇastadahaḥ proktaṃ rātriścaitāvatī smṛtā
anārjavaṃ jaḍībhāvo bhūtānām ā yugakṣayāt
etadeva tu sarveṣāṃ yugānāṃ lakṣaṇaṃ smṛtam
eṣāṃ caturyugāṇāṃ ca guṇitā hyekasaptatiḥ
krameṇa parivṛttā tu manorantaram ucyate
caturyuge yathaikasmin bhavatīha yadā tu yat
tathā cānyeṣu bhavati punastadvai yathākramam
sarge sarge yathā bhedā utpadyante tathaiva tu
pañcaviṃśatparimitā na nyūnā nādhikās tathā
tathā kalpā yugaiḥ sārdhaṃ bhavanti saha lakṣaṇaiḥ
manvantarāṇāṃ sarveṣāmetadeva tu lakṣaṇam
yathā yugānāṃ parivartanāni cirapravṛttāni yugasvabhāvāt
tathā tu saṃtiṣṭhati jīvalokaḥ kṣayodayābhyāṃ parivartamānaḥ
ityetallakṣaṇaṃ proktaṃ yugānāṃ vai samāsataḥ
atītānāgatānāṃ hi sarvamanvantareṣu vai
manvantareṇa caikena sarvāṇyevāntarāṇi ca
vyākhyātāni na saṃdehaḥ kalpaḥ kalpena caiva hi
anāgateṣu tadvacca tarkaḥ kāryo vijānatā
manvantareṣu sarveṣu atītānāgateṣviha
tulyābhimāninaḥ sarve nāmarūpairbhavantyuta
devā hyaṣṭavidhā ye ca ye ca manvantareśvarāḥ
ṛṣayo manavaścaiva sarve tulyaprayojanāḥ
evaṃ varṇāśramāṇāṃ tu pravibhāgo yuge yuge
yugasvabhāvaś ca tathā vidhatte vai tadā prabhuḥ
varṇāśramavibhāgāś ca yugāni yugasiddhayaḥ
yugānāṃ parimāṇaṃ te kathitaṃ hi prasaṅgataḥ
vadāmi devīputratvaṃ padmayoneḥ samāsataḥ
iti śrīliṅgamahāpurāṇe pūrvabhāge caturyugaparimāṇaṃ nāma catvāriṃśo 'dhyāyaḥ
indra uvāca
punaḥ sasarja bhagavānprabhraṣṭāḥ pūrvavatprajāḥ
sahasrayugaparyante prabhāte tu pitāmahaḥ
evaṃ parārdhe viprendra dviguṇe tu tathā gate
tadā dharāmbhasi vyāptā hyāpo vahnau samīraṇe
vahniḥ samīraṇaścaiva vyomni tanmātrasaṃyutaḥ
indriyāṇi daśaikaṃ ca tanmātrāṇi dvijottama
ahaṅkāramanuprāpya pralīnāstatkṣaṇādaho
abhimānastadā tatra mahāntaṃ vyāpya vai kṣaṇāt
mahānapi tathā vyaktaṃ prāpya līno 'bhavaddvija
avyaktaṃ svaguṇaiḥ sārdhaṃ pralīnamabhavadbhave
tataḥ sṛṣṭirabhūttasmātpūrvavatpuruṣācchivāt
atha sṛṣṭāstadā tasya manasā tena mānasāḥ
na vyavardhanta loke 'sminprajāḥ kamalayoninā
vṛddhyarthaṃ bhagavānbrahmā putrairvai mānasaiḥ saha
duścaraṃ vicacāreśaṃ samuddiśya tapaḥ svayam
tuṣṭastu tapasā tasya bhavo jñātvā sa vāñchitam
lalāṭamadhyaṃ nirbhidya brahmaṇaḥ puruṣasya tu
putrasnehamiti procya strīpuṃrūpo'bhavattadā
tasya putro mahādevo hyardhanārīśvaro 'bhavat
dadāha bhagavānsarvaṃ brahmāṇaṃ ca jagadgurum
athārdhamātrāṃ kalyāṇīmātmanaḥ parameśvarīm
bubhuje yogamārgeṇa vṛddhyarthaṃ jagatāṃ śivaḥ
tasyāṃ hariṃ ca brahmāṇaṃ sasarja parameśvaraḥ
viśveśvarastu viśvātmā cāstraṃ pāśupataṃ tathā
tasmādbrahmā mahādevyāścāṃśajaś ca haris tathā
aṇḍajaḥ padmajaścaiva bhavāṅgabhava eva ca
etatte kathitaṃ sarvamitihāsaṃ purātanam
parārdhaṃ brahmaṇo yāvattāvadbhūtiḥ samāsataḥ
vairāgyaṃ brahmaṇo vakṣye tamodbhūtaṃ samāsataḥ
nārāyaṇo'pi bhagavān dvidhā kṛtvātmanastanum
sasarja sakalaṃ tasmātsvāṅgādeva carācaram
tato brahmāṇamasṛjadbrahmā rudraṃ pitāmahaḥ
mune kalpāntare rudro hariṃ brahmāṇam īśvaram
tato brahmāṇamasṛjanmune kalpāntare hariḥ
nārāyaṇaṃ punarbrahmā brahmāṇaṃ ca punarbhavaḥ
tadā vicārya vai brahmā duḥkhaṃ saṃsāra ityajaḥ
sargaṃ visṛjya cātmānamātmanyeva niyojya ca
saṃhṛtya prāṇasañcāraṃ pāṣāṇa iva niścalaḥ
daśavarṣasahasrāṇi samādhistho 'bhavatprabhuḥ
adhomukhaṃ tu yatpadmaṃ hṛdi saṃsthaṃ suśobhanam
pūritaṃ pūrakeṇaiva prabuddhaṃ cābhavattadā
tadūrdhvavaktram abhavat kumbhakena nirodhitam
tatpadmakarṇikāmadhye sthāpayāmāsa ceśvaram
tadomiti śivaṃ devamardhamātrāparaṃ param
mṛṇālatantubhāgaikaśatabhāge vyavasthitam
yamī yamaviśuddhātmā niyamyaivaṃ hṛdīśvaram
yamapuṣpādibhiḥ pūjyaṃ yājyo hyayajadavyayam
tasya hṛtkamalasthasya niyogāccāṃśajo vibhuḥ
lalāṭamasya nirbhidya prādurāsītpitāmahāt
lohito 'bhūt svayaṃ nīlaḥ śivasya hṛdayodbhavaḥ
vahneścaiva tu saṃyogātprakṛtya puruṣaḥ prabhuḥ
nīlaś ca lohitaścaiva yataḥ kālākṛtiḥ pumān
nīlalohita ityuktastena devena vai prabhuḥ
brahmaṇā bhagavānkālaḥ prītātmā cābhavadvibhuḥ
suprītamanasaṃ devaṃ tuṣṭāva ca pitāmahaḥ
nāmāṣṭakena viśvātmā viśvātmānaṃ mahāmune
pitāmaha uvāca
namaste bhagavan rudra bhāskarāmitatejase
namo bhavāya devāya rasāyāmbumayāya te
śarvāya kṣitirūpāya sadā surabhiṇe namaḥ
īśāya vāyave tubhyaṃ saṃsparśāya namo namaḥ
paśūnāṃ pataye caiva pāvakāyātitejase
bhīmāya vyomarūpāya śabdamātrāya te namaḥ
mahādevāya somāya amṛtāya namo'stu te
ugrāya yajamānāya namaste karmayogine
yaḥ paṭhecchṛṇuyādvāpi paitāmahamimaṃ stavam
rudrāya kathitaṃ viprāñśrāvayedvā samāhitaḥ
aṣṭamūrtestu sāyujyaṃ varṣādekādavāpnuyāt
evaṃ stutvā mahādevam avaikṣata pitāmahaḥ
tadāṣṭadhā mahādevaḥ samātiṣṭhatsamantataḥ
tadā prakāśate bhānuḥ kṛṣṇavartmā niśākaraḥ
kṣitirvāyuḥ pumānaṃbhaḥ suṣiraṃ sarvagaṃ tathā
tadāprabhṛti taṃ prāhuraṣṭamūrtiritīśvaram
aṣṭamūrteḥ prasādena virañciścāsṛjatpunaḥ
sṛṣṭvaitad akhilaṃ brahmā punaḥ kalpāntare prabhuḥ
sahasrayugaparyantaṃ saṃsupte ca carācare
prajāḥ sraṣṭumanās tepe tata ugraṃ tapo mahat
tasyaivaṃ tapyamānasya na kiṃcitsamavartata
tato dīrgheṇa kālena duḥkhātkrodho vyajāyata
krodhāviṣṭasya netrābhyāṃ prāpatannaśrubindavaḥ
tatastebhyo'śrubindubhyo bhūtāḥ pretāstadābhavan
sarvāṃstānagrajāndṛṣṭvā bhūtapretaniśācarān
anindata tadā devo brahmātmānam ajo vibhuḥ
jahau prāṇāṃś ca bhagavān krodhāviṣṭaḥ prajāpatiḥ
tataḥ prāṇamayo rudraḥ prādurāsītprabhormukhāt
ardhanārīśvaro bhūtvā bālārkasadṛśadyutiḥ
tadaikādaśadhātmānaṃ pravibhajya vyavasthitaḥ
ardhenāṃśena sarvātmā sasarjāsau śivāmumām
sā cāsṛjattadā lakṣmīṃ durgāṃ śreṣṭhāṃ sarasvatīm
vāmāṃ raudrīṃ mahāmāyāṃ vaiṣṇavīṃ vārijekṣaṇām
kalāṃ vikiriṇīṃ caiva kālīṃ kamalavāsinīm
balavikariṇīṃ devīṃ balapramathinīṃ tathā
sarvabhūtasya damanīṃ sasṛje ca manonmanīm
tathānyā bahavaḥ sṛṣṭās tayā nāryaḥ sahasraśaḥ
rudraiścaiva mahādevastābhistribhuvaneśvaraḥ
sarvātmanaś ca tasyāgre hyatiṣṭhatparameśvaraḥ
mṛtasya tasya devasya brahmaṇaḥ parameṣṭhinaḥ
ghṛṇī dadau punaḥ prāṇānbrahmaputro maheśvaraḥ
brahmaṇaḥ pradadau prāṇānātmasthāṃstu tadā prabhuḥ
prahṛṣṭo 'bhūttato rudraḥ kiṃcitpratyāgatāsavam
abhyabhāṣata deveśo brahmāṇaṃ paramaṃ vacaḥ
mā bhairdeva mahābhāga viriñca jagatāṃ guro
mayeha sthāpitāḥ prāṇāstasmāduttiṣṭha vai prabho
śrutvā vacastatastasya svapnabhūtaṃ manogatam
pitāmahaḥ prasannātmā netraiḥ phullāmbujaprabhaiḥ
tataḥ pratyāgataprāṇaḥ samudaikṣan maheśvaram
sa udvīkṣya ciraṃ kālaṃ snigdhagaṃbhīrayā girā
uvāca bhagavān brahmā samutthāya kṛtāñjaliḥ
bho bho vada mahābhāga ānandayasi me manaḥ
ko bhavān aṣṭamūrtir vai sthita ekādaśātmakaḥ
indra uvāca
tasya tadvacanaṃ śrutvā vyājahāra maheśvaraḥ
spṛśankarābhyāṃ brahmāṇaṃ sukhābhyāṃ sa surārihā
śrīśaṅkara uvāca
māṃ viddhi paramātmānam enāṃ māyāmajāmiti
ete vai saṃsthitā rudrāstvāṃ rakṣitumihāgatāḥ
tataḥ praṇamya taṃ brahmā devadevamuvāca ha
kṛtāñjalipuṭo bhūtvā harṣagadgadayā girā
bhagavandevadeveśa duḥkhairākulito hyaham
saṃsārānmoktumīśāna māmihārhasi śaṅkara
tataḥ prahasya bhagavānpitāmahamumāpatiḥ
tadā rudrairjagannāthastayā cāntardadhe vibhuḥ
indra uvāca
tasmācchilāda lokeṣu durlabho vai tvayonijaḥ
mṛtyuhīnaḥ pumānviddhi samṛtyuḥ padmajo'pi saḥ
kiṃtu deveśvaro rudraḥ prasīdati yadīśvaraḥ
na durlabho mṛtyuhīnastava putro hyayonijaḥ
mayā ca viṣṇunā caiva brahmaṇā ca mahātmanā
ayonijaṃ mṛtyuhīnamasamarthaṃ niveditum
śailādiruvāca
evaṃ vyāhṛtya viprendramanugṛhya ca taṃ ghṛṇī
devairvṛto yayau devaḥ sitenebhena vai prabhuḥ
iti śrīliṅgamahāpurāṇe pūrvabhāge indravākyaṃ nāmaikacatvāriṃśo 'dhyāyaḥ
sūta uvāca
gate puṇye ca varade sahasrākṣe śilāśanaḥ
ārādhayanmahādevaṃ tapasātoṣayadbhavam
atha tasyaivamaniśaṃ tatparasya dvijasya tu
divyaṃ varṣasahasraṃ tu gataṃ kṣaṇamivādbhutam
valmīkenāvṛtāṅgaś ca lakṣyaḥ kīṭagaṇairmuniḥ
vajrasūcīmukhaiścānyai raktakīṭaiś ca sarvataḥ
nirmāṃsarudhiratvag vai nirlepaḥ kuḍyavat sthitaḥ
asthiśeṣo 'bhavatpaścāttamamanyata śaṅkaraḥ
yadā spṛṣṭo munistena kareṇa ca smarāriṇā
tadaiva muniśārdūlaścotsasarja klamaṃ dvijaḥ
tapatastasya tapasā prabhustuṣṭātha śaṅkaraḥ
tuṣṭastavetyathovāca sagaṇaścomayā saha
tapasānena kiṃ kāryaṃ bhavataste mahāmate
dadāmi putraṃ sarvajñaṃ sarvaśāstrārthapāragam
tataḥ praṇamya deveśaṃ stutvovāca śilāśanaḥ
harṣagadgadayā vācā somaṃ somavibhūṣaṇam
śilāda uvāca
bhagavandevadeveśa tripurārdana śaṅkara
ayonijaṃ mṛtyuhīnaṃ putramicchāmi sattama
sūta uvāca
pūrvamārādhitaḥ prāha tapasā parameśvaraḥ
śilādaṃ brahmaṇā rudraḥ prītyā paramayā punaḥ
śrīdevadeva uvāca
pūrvamārādhito vipra brahmaṇāhaṃ tapodhana
tapasā cāvatārārthaṃ munibhiś ca surottamaiḥ
tava putro bhaviṣyāmi nandināmnā tvayonijaḥ
pitā bhaviṣyasi mama piturvai jagatāṃ mune
evamuktvā muniṃ prekṣya praṇipatya sthitaṃ ghṛṇī
somaḥ somopamaḥ prītastatraivāntaradhīyata
labdhaputraḥ pitā rudrātprīto mama mahāmune
yajñāṅgaṇaṃ mahatprāpya yajñārthaṃ yajñavittamaḥ
tadaṅgaṇādahaṃ śaṃbhostanujastasya cājñayā
saṃjātaḥ pūrvamevāhaṃ yugāntāgnisamaprabhaḥ
vavarṣustadā puṣkarāvartakādyā jaguḥ khecarāḥ kinnarāḥ siddhasādhyāḥ
śilādātmajatvaṃ gate mayyupendraḥ sasarjātha vṛṣṭiṃ supuṣpaughamiśrām
māṃ dṛṣṭvā kālasūryābhaṃ jaṭāmukuṭadhāriṇam
tryakṣaṃ caturbhujaṃ bālaṃ śūlaṭaṅkagadādharam
vajriṇaṃ vajradaṃṣṭraṃ ca vajriṇārādhitaṃ śiśum
vajrakuṇḍalinaṃ ghoraṃ nīradopamaniḥsvanam
brahmādyāstuṣṭuvuḥ sarve surendraś ca munīśvarāḥ
neduḥ samantataḥ sarve nanṛtuścāpsarogaṇāḥ
ṛṣayo muniśārdūla ṛgyajuḥsāmasaṃbhavaiḥ
mantrairmāheśvaraiḥ stutvā sampraṇemurmudānvitāḥ
brahmā hariś ca rudraś ca śakraḥ sākṣācchivāṃbikā
jīvaścendurmahātejā bhāskaraḥ pavano'nalaḥ
īśāno nirṛtiryakṣo yamo varuṇa eva ca
viśvedevās tathā rudrā vasavaś ca mahābalāḥ
lakṣmīḥ sākṣācchacī jyeṣṭhā devī caiva sarasvatī
aditiś ca ditiścaiva śraddhā lajjā dhṛtis tathā
nandā bhadrā ca surabhī suśīlā sumanās tathā
vṛṣendraś ca mahātejā dharmo dharmātmajas tathā
āvṛtya māṃ tathāliṅgya tuṣṭuvurmunisattama
śilādo'pi munirdṛṣṭvā pitā me tādṛśaṃ tadā
prītyā praṇamya puṇyātmā tuṣṭāveṣṭapradaṃ sutam
śilāda uvāca
bhagavandevadeveśa triyaṃbaka mamāvyaya
putro'si jagatāṃ yasmāttrātā duḥkhāddhi kiṃ punaḥ
rakṣako jagatāṃ yasmātpitā me putra sarvaga
ayonija namastubhyaṃ jagadyone pitāmaha
pitā putra maheśāna jagatāṃ ca jagadguro
vatsa vatsa mahābhāga pāhi māṃ parameśvara
tvayāhaṃ nandito yasmānnandī nāmnā sureśvara
tasmānnandaya māṃ nandinnamāmi jagadīśvaram
prasīda pitarau me'dya rudralokaṃ gatau vibho
pitāmahaś ca bho nandinnavatīrṇe maheśvare
mamaiva saphalaṃ loke janma vai jagatāṃ prabho
avatīrṇe sute nandin rakṣārthaṃ mahyamīśvara
tubhyaṃ namaḥ sureśāna nandīśvara namo'stu te
putra pāhi mahābāho devadeva jagadguro
putratvameva nandīśa matvā yatkīrtitaṃ mayā
tvayā tatkṣamyatāṃ vatsa stavastavya surāsuraiḥ
yaḥ paṭhecchṛṇuyādvāpi mama putraprabhāṣitam
śrāvayedvā dvijān bhaktyā mayā sārdhaṃ sa modate
evaṃ stutvā sutaṃ bālaṃ praṇamya bahumānataḥ
munīśvarāṃś ca samprekṣya śilāda uvāca suvrataḥ
paśyadhvaṃ munayaḥ sarve mahābhāgyaṃ mamāvyayaḥ
nandī yajñāṅgaṇe devaścāvatīrṇo yataḥ prabhuḥ
matsamaḥ kaḥ pumāṃlloke devo vā dānavo'pi vā
eṣa nandī yato jāto yajñabhūmau hitāya me
iti śrīliṅgamahāpurāṇe pūrvabhāge nandikeśvarotpattir nāma dvicatvāriṃśo 'dhyāyaḥ
nandikeśvara uvāca
mayā saha pitā hṛṣṭaḥ praṇamya ca maheśvaram
uṭajaṃ svaṃ jagāmāśu nidhiṃ labdhveva nirdhanaḥ
yadāgato'hamuṭajaṃ śilādasya mahāmune
tadā vai daivikaṃ rūpaṃ tyaktvā mānuṣyam āsthitaḥ
naṣṭā caiva smṛtirdivyā yena kenāpi kāraṇāt
mānuṣyamāsthitaṃ dṛṣṭvā pitā me lokapūjitaḥ
vilalāpātiduḥkhārtaḥ svajanaiś ca samāvṛtaḥ
jātakarmādikāścaiva cakāra mama sarvavit
śālaṅkāyanaputro vai śilādaḥ putravatsalaḥ
upadiṣṭā hi tenaiva ṛkśākhā yajuṣas tathā
sāmaśākhāsahasraṃ ca sāṅgopāṅgaṃ mahāmune
āyurvedaṃ dhanurvedaṃ gāndharvaṃ cāśvalakṣaṇam
hastināṃ caritaṃ caiva narāṇāṃ caiva lakṣaṇam
sampūrṇe saptame varṣe tato'tha munisattamau
mitrāvaruṇanāmānau tapoyogabalānvitau
tasyāśramaṃ gatau divyau draṣṭuṃ māṃ cājñayā vibhoḥ
ūcatuś ca mahātmānau māṃ nirīkṣya muhurmuhuḥ
tāta nandyayamalpāyuḥ sarvaśāstrārthapāragaḥ
na dṛṣṭamevamāścaryamāyurvarṣādataḥ param
ityuktavati viprendraḥ śilādaḥ putravatsalaḥ
samāliṅgya ca duḥkhārto rurodātīva visvaram
hā putra putra putreti papāta ca samantataḥ
aho balaṃ daivavidher vidhātuśceti duḥkhitaḥ
tasya cārtasvaraṃ śrutvā tadāśramanivāsinaḥ
nipeturvihvalātyarthaṃ rakṣāścakruś ca maṅgalam
tuṣṭuvuś ca mahādevaṃ triyaṃbakamumāpatim
hutvā triyaṃbakenaiva madhunaiva ca saṃplutām
dūrvāmayutasaṃkhyātāṃ sarvadravyasamanvitām
pitā vigatasaṃjñaś ca tathā caiva pitāmahaḥ
viceṣṭaś ca lalāpāsau mṛtavannipapāta ca
mṛtyor bhīto'ham acirācchirasā cābhivandya tam
mṛtavatpatitaṃ sākṣātpitaraṃ ca pitāmaham
pradakṣiṇīkṛtya ca taṃ rudrajāpyarato 'bhavam
hṛtpuṇḍarīke suṣire dhyātvā devaṃ triyaṃbakam
tryakṣaṃ daśabhujaṃ śāntaṃ pañcavaktraṃ sadāśivam
saritaścāntare puṇye sthitaṃ māṃ parameśvaraḥ
tuṣṭo'bravīnmahādevaḥ somaḥ somārdhabhūṣaṇaḥ
vatsa nandinmahābāho mṛtyorbhītiḥ kutastava
mayaiva preṣitau viprau matsamastvaṃ na saṃśayaḥ
vatsainattava dehaṃ ca laukikaṃ paramārthataḥ
nāstyeva daivikaṃ dṛṣṭaṃ śilādena purā tava
devaiś ca munibhiḥ siddhairgandharvairdānavottamaiḥ
pūjitaṃ yatpurā vatsa daivikaṃ nandikeśvara
saṃsārasya svabhāvo'yaṃ sukhaṃ duḥkhaṃ punaḥ punaḥ
nṛṇāṃ yoniparityāgaḥ sarvathaiva vivekinaḥ
evamuktvā tu māṃ sākṣātsarvadevamaheśvaraḥ
karābhyāṃ suśubhābhyāṃ ca ubhābhyāṃ parameśvaraḥ
pasparśa bhagavān rudraḥ paramārtiharo haraḥ
uvāca ca mahādevastuṣṭātmā vṛṣabhadhvajaḥ
nirīkṣya gaṇapāṃścaiva devīṃ himavataḥ sutām
samālokya ca tuṣṭātmā mahādevaḥ sureśvaraḥ
ajaro jarayā tyakto nityaṃ duḥkhavivarjitaḥ
akṣayaścāvyayaścaiva sapitā sasuhṛjjanaḥ
mameṣṭo gaṇapaścaiva madvīryo matparākramaḥ
iṣṭo mama sadā caiva mama pārśvagataḥ sadā
madbalaścaiva bhavitā mahāyogabalānvitaḥ
evamuktvā ca māṃ devo bhagavān sagaṇastadā
kuśeśayamayīṃ mālāṃ samunmucyātmanastadā
ābabandha mahātejā mama devo vṛṣadhvajaḥ
tayāhaṃ mālayā jātaḥ śubhayā kaṇṭhasaktayā
tryakṣo daśabhujaścaiva dvitīya iva śaṅkaraḥ
tata eva samādāya hastena parameśvaraḥ
uvāca brūhi kiṃ te'dya dadāmi varamuttamam
tato jaṭāśritaṃ vāri gṛhītvā cātinirmalam
uktā nadī bhavasveti utsasarja vṛṣadhvajaḥ
tataḥ sā divyatoyā ca pūrṇāsitajalā śubhā
padmotpalavanopetā prāvartata mahānadī
tāmāha ca mahādevo nadīṃ paramaśobhanām
yasmājjaṭodakādeva pravṛttā tvaṃ mahānadī
tasmājjaṭodakā puṇyā bhaviṣyasi saridvarā
tvayi snātvā naraḥ kaścitsarvapāpaiḥ pramucyate
tato devyā mahādevaḥ śilādatanayaṃ prabhuḥ
putraste 'yamiti procya pādayoḥ saṃnyapātayat
sā māmāghrāya śirasi pāṇibhyāṃ parimārjatī
putrapremṇābhyaṣiñcacca srotobhistanayaistribhiḥ
payasā śaṅkhagaureṇa devadevaṃ nirīkṣya sā
tāni srotāṃsi trīṇyasyāḥ srotasvinyo'bhavaṃstadā
nadīṃ trisrotasaṃ devo bhagavānavadadbhavaḥ
trisrotasaṃ nadīṃ dṛṣṭvā vṛṣaḥ paramaharṣitaḥ
nanāda nādāttasmācca saridanyā tato 'bhavat
vṛṣadhvaniriti khyātā devadevena sā nadī
jāṃbūnadamayaṃ citraṃ sarvaratnamayaṃ śubham
svaṃ devaścādbhutaṃ divyaṃ nirmitaṃ viśvakarmaṇā
mukuṭaṃ cābabandheśo mama mūrdhni vṛṣadhvajaḥ
kuṇḍale ca śubhe divye vajravaiḍūryabhūṣite
ābabandha mahādevaḥ svayameva maheśvaraḥ
māṃ tathābhyarcitaṃ vyomni dṛṣṭvā meghaiḥ prabhākaraḥ
meghāṃbhasā cābhyaṣiñcacchilādanam atho mune
tasyābhiṣiktasya tadā pravṛttā srotasā bhṛśam
yasmāt suvarṇānniḥsṛtya nadyeṣā sampravartate
svarṇodaketi tāmāha devadevastriyaṃbakaḥ
jāmbūnadamayādyasmāddvitīyā mukuṭācchubhā
prāvartata nadī puṇyā ūcur jambūnadīti tām
etatpañcanadaṃ nāma japyeśvarasamīpagam
yaḥ pañcanadamāsādya snātvā japyeśvareśvaram
pūjayecchivasāyujyaṃ prayātyeva na saṃśayaḥ
atha devo mahādevaḥ sarvabhūtapatirbhavaḥ
devīmuvāca śarvāṇīmumāṃ girisutāmajām
devī nandīśvaraṃ devamabhiṣiñcāmi bhūtapam
gaṇendraṃ vyāhariṣyāmi kiṃ vā tvaṃ manyase 'vyaye
tasya tadvacanaṃ śrutvā bhavānī harṣitānanā
smayantī varadaṃ prāha bhavaṃ bhūtapatiṃ patim
sarvalokādhipatyaṃ ca gaṇeśatvaṃ tathaiva ca
dātumarhasi deveśa śailādistanayo mama
tataḥ sa bhagavāñśarvaḥ sarvalokeśvareśvaraḥ
sasmāra gaṇapān divyāndevadevo vṛṣadhvajaḥ
iti śrīliṅgamahāpurāṇe pūrvabhāge nandikeśvaraprādurbhāvanandikeśvarābhiṣekamantro nāma tricatvāriṃśo 'dhyāyaḥ
śailādiruvāca
smaraṇādeva rudrasya samprāptāś ca gaṇeśvarāḥ
sarve sahasrahastāś ca sahasrāyudhapāṇayaḥ
trinetrāś ca mahātmānastridaśairapi vanditāḥ
koṭikālāgnisaṃkāśā jaṭāmukuṭadhāriṇaḥ
daṃṣṭrākarālavadanā nityā buddhāś ca nirmalāḥ
koṭikoṭigaṇaistulyairātmanā ca gaṇeśvarāḥ
asaṃkhyātā mahātmānastatrājagmurmudā yutāḥ
gāyantaś ca dravantaś ca nṛtyantaś ca mahābalāḥ
mukhāḍambaravādyāni vādayantastathaiva ca
rathairnāgairhayaiścaiva siṃhamarkaṭavāhanāḥ
vimāneṣu tathārūḍhā hemacitreṣu vai gaṇāḥ
bherīmṛdaṅgakādyaiś ca paṇavānakagomukhaiḥ
vāditrairvividhaiścānyaiḥ paṭahairekapuṣkaraiḥ
bherīmurajasaṃnādair āḍambarakaḍiṇḍimaiḥ
mardalairveṇuvīṇābhir vividhaistālaniḥsvanaiḥ
darduraistalaghātaiś ca kacchapaiḥ paṇavairapi
vādyamānairmahāyogā ājagmurdevasaṃsadam
te gaṇeśā mahāsattvāḥ sarvadeveśvareśvarāḥ
praṇamya devaṃ devīṃ ca idaṃ vacanam abruvan
bhagavandevadeveśa triyaṃbaka vṛṣadhvaja
kimarthaṃ ca smṛtā deva ājñāpaya mahādyute
kiṃ sāgarāñśoṣayāmo yamaṃ vā saha kiṅkaraiḥ
hanmo mṛtyusutāṃ mṛtyuṃ paśuvaddhanma padmajam
baddhvendraṃ saha devaiś ca saha viṣṇuṃ ca vāyunā
ānayāmaḥ susaṃkruddhā daityānvā saha dānavaiḥ
kasyādya vyasanaṃ ghoraṃ kariṣyāmastavājñayā
kasya vādyotsavo deva sarvakāmasamṛddhaye
tāṃstathāvādinaḥ sarvān gaṇeśān sarvasaṃmatān
uvāca devaḥ sampūjya koṭikoṭiśatānprabhuḥ
śṛṇudhvaṃ yatkṛte yūyamihāhūtā jagaddhitāḥ
śrutvā ca prayatātmānaḥ kurudhvaṃ tadaśaṅkitāḥ
nandīśvaro 'yaṃ putro naḥ sarveṣāmīśvareśvaraḥ
vipro'yaṃ nāyakaścaiva senānīr vaḥ samṛddhimān
tamimaṃ mama saṃdeśādyūyaṃ sarve'pi saṃmatāḥ
senānyam abhiṣiñcadhvaṃ mahāyogapatiṃ patim
evamuktā bhagavatā gaṇapāḥ sarva eva te
evamastviti saṃmantrya saṃbhārānāharaṃstataḥ
tasya sarvāśrayaṃ divyaṃ jāṃbūnadamayaṃ śubham
āsanaṃ merusaṃkāśaṃ manoharam upāharan
naikastaṃbhamayaṃ cāpi cāmīkaravaraprabham
muktādāmāvalambaṃ ca maṇiratnāvabhāsitam
staṃbhaiś ca vaiḍūryamayaiḥ kiṅkiṇījālasaṃvṛtam
cāruratnakasaṃyuktaṃ maṇḍapaṃ viśvatomukham
kṛtvā vinyasya tanmadhye tadāsanavaraṃ śubham
tasyāgrataḥ pādapīṭhaṃ nīlavajrāvabhāsitam
cakruḥ pādapratiṣṭhārthaṃ kalaśau cāsya pārśvagau
sampūrṇau paramāmbhobhir aravindāvṛtānanau
kalaśānāṃ sahasraṃ tu sauvarṇaṃ rājataṃ tathā
tāmrajaṃ mṛnmayaṃ caiva sarvatīrthāmbupūritam
vāsoyugaṃ tathā divyaṃ gandhaṃ divyaṃ tathaiva ca
keyūre kuṇḍale caiva mukuṭaṃ hārameva ca
chatraṃ śataśalākaṃ ca vālavyajanameva ca
dattaṃ mahātmanā tena brahmaṇā parameṣṭhinā
śaṅkhahārāṅgagaureṇa pṛṣṭhenāpi virājitam
vyajanaṃ candraśubhraṃ ca hemadaṇḍaṃ sucāmaram
airāvataḥ supratīko gajāvetau supūjitau
mukuṭaṃ kāñcanaṃ caiva nirmitaṃ viśvakarmaṇā
kuṇḍale cāmale divye vajraṃ caiva varāyudham
jāṃbūnadamayaṃ sūtraṃ keyūradvayameva ca
sambhārāṇi tathānyāni vividhāni bahūnyapi
samantān ninyur avyagrā gaṇapā devasaṃmatāḥ
tato devāś ca sendrāś ca nārāyaṇamukhās tathā
munayo bhagavānbrahmā navabrahmāṇa eva ca
devaiś ca lokāḥ sarve te tato jagmurmudā yutāḥ
teṣvāgateṣu sarveṣu bhagavānparameśvaraḥ
sarvakāryavidhiṃ kartumādideśa pitāmaham
pitāmaho'pi bhagavān niyogādeva tasya tu
cakāra sarvaṃ bhagavānabhiṣekaṃ samāhitaḥ
arcayitvā tato brahmā svayamevābhyaṣecayat
tato viṣṇustataḥ śakro lokapālāstathaiva ca
abhyaṣiñcanta vidhivadgaṇendraṃ śivaśāsanāt
ṛṣayastuṣṭuvuścaiva pitā mahapurogamāḥ
stutavatsu tatasteṣu viṣṇuḥ sarvajagatpatiḥ
śirasyañjalimādāya tuṣṭāva ca samāhitaḥ
prāñjaliḥ praṇato bhūtvā jayaśabdaṃ cakāra ca
tato gaṇādhipāḥ sarve tato devāstato 'surāḥ
evaṃ stutaścābhiṣikto devaiḥ sabrahmakaistadā
udvāhaś ca kṛtastatra niyogātparameṣṭhinaḥ
marutāṃ ca sutā devī suyaśākhyā babhūva yā
labdhaṃ śaśiprabhaṃ chatraṃ tayā tatra vibhūṣitam
cāmare cāmarāsaktahastāgraiḥ strīgaṇairyutā
siṃhāsanaṃ ca paramaṃ tayā cādhiṣṭhitaṃ mayā
alaṃkṛtā mahālakṣmyā mukuṭādyaiḥ subhūṣaṇaiḥ
labdho hāraś ca paramo devyāḥ kaṇṭhagatas tathā
vṛṣendraś ca sito nāgaḥ siṃhaḥ siṃhadhvajas tathā
rathaś ca hemacchatraṃ ca candrabiṃbasamaprabham
adyāpi sadṛśaḥ kaścinmayā nāsti vibhuḥ kvacit
sānvayaṃ ca gṛhītveśas tathā saṃbandhibāndhavaiḥ
āruhya vṛṣamīśāno mayā devyā gataḥ śivaḥ
tadā devīṃ bhavaṃ dṛṣṭvā mayā ca prārthayan gaṇaiḥ
munidevarṣayaḥ siddhā ājñāṃ pāśupatīṃ dvijāḥ
athājñāṃ pradadau teṣāmarhāṇām ājñayā vibhoḥ
nandiko nagajābhartus teṣāṃ pāśupatīṃ śubhām
tasmāddhi munayo labdhvā tadājñāṃ munipuṅgavāt
bhavabhaktāstadā cāsaṃstasmādevaṃ samarcayet
namaskāravihīnastu nāma udgirayedbhave
brahmaghnadaśasaṃtulyaṃ tasya pāpaṃ garīyasam
tasmātsarvaprakāreṇa namaskārādimuccaret
ādau kuryānnamaskāraṃ tadante śivatāṃ vrajet
iti śrīliṅgamahāpurāṇe pūrvabhāge nandikeśvarābhiṣeko nāma catuścatvāriṃśo 'dhyāyaḥ
ṛṣaya ūcuḥ
sūta suvyaktamakhilaṃ kathitaṃ śaṅkarasya tu
sarvātmabhāvaṃ rudrasya svarūpaṃ vaktumarhasi
sūta uvāca
bhūrbhuvaḥ svarmahaścaiva janaḥ sākṣāttapas tathā
satyalokaś ca pātālaṃ narakārṇavakoṭayaḥ
tārakāgrahasomārkā dhruvaḥ saptarṣayas tathā
vaimānikāstathānye ca tiṣṭhantyasya prasādataḥ
anena nirmitāstvevaṃ tadātmāno dvijarṣabhāḥ
samaṣṭirūpaḥ sarvātmā saṃsthitaḥ sarvadā śivaḥ
sarvātmānaṃ mahātmānaṃ mahādevaṃ maheśvaram
na vijānanti saṃmūḍhā māyayā tasya mohitāḥ
tasya devasya rudrasya śarīraṃ vai jagattrayam
tasmātpraṇamya taṃ vakṣye jagatāṃ nirṇayaṃ śubham
purā vaḥ kathitaṃ sarvaṃ mayāṇḍasya yathā kṛtiḥ
bhuvanānāṃ svarūpaṃ ca brahmāṇḍe kathayāmyaham
pṛthivī cāntarikṣaṃ ca svarmaharjana eva ca
tapaḥ satyaṃ ca saptaite lokāstvaṇḍodbhavāḥ śubhāḥ
adhastādatra caiteṣāṃ dvijāḥ sapta talāni tu
mahātalādayasteṣāṃ adhastānnarakāḥ kramāt
mahātalaṃ hematalaṃ sarvaratnopaśobhitam
prāsādaiś ca vicitraiś ca bhavasyāyatanais tathā
anantena ca saṃyuktaṃ mucukundena dhīmatā
nṛpeṇa balinā caiva pātālasvargavāsinā
śailaṃ rasātalaṃ viprāḥ śārkaraṃ hi talātalam
pītaṃ sutalamityuktaṃ vitalaṃ vidrumaprabham
sitaṃ hi atalaṃ tacca talaṃ yacca sitetaram
kṣmāyāstu yāvadvistāro hyadhasteṣāṃ ca suvratāḥ
talānāṃ caiva sarveṣāṃ tāvatsaṃkhyā samāhitā
sahasrayojanaṃ vyoma daśasāhasrameva ca
lakṣaṃ saptasahasraṃ hi talānāṃ saghanasya tu
vyomnaḥ pramāṇaṃ mūlaṃ tu triṃśatsāhasrakeṇa tu
suvarṇena muniśreṣṭhās tathā vāsukinā śubham
rasātalamiti khyātaṃ tathānyaiś ca niṣevitam
virocanahiraṇyākṣanarakādyaiś ca sevitam
talātalamiti khyātaṃ sarvaśobhāsamanvitam
vaināyakādibhiścaiva kālanemipurogamaiḥ
pūrvadevaiḥ samākīrṇaṃ sutalaṃ ca tathāparaiḥ
vitalaṃ dānavādyaiś ca tārakāgnimukhais tathā
mahāntakādyair nāgaiś ca prahlādenāsureṇa ca
vitalaṃ cātra vikhyātaṃ kambalāśvaniṣevitam
mahākumbhena vīreṇa hayagrīveṇa dhīmatā
śaṅkukarṇena saṃbhinnaṃ tathā namucipūrvakaiḥ
tathānyair vividhair vīraistalaṃ caiva suśobhitam
taleṣu teṣu sarveṣu cāmbayā parameśvaraḥ
skandena nandinā sārdhaṃ gaṇapaiḥ sarvato vṛtaḥ
talānāṃ caiva sarveṣāmūrdhvataḥ saptasaptamāḥ
kṣmātalāni dharā cāpi saptadhā kathayāmi vaḥ
iti śrīliṅgamahāpurāṇe pūrvabhāge pātālavarṇanaṃ nāma pañcacatvāriṃśo 'dhyāyaḥ
sūta uvāca
saptadvīpā tathā pṛthvī nadīparvatasaṃkulā
samudraiḥ saptabhiścaiva sarvataḥ samalaṃkṛtā
jambūḥ plakṣaḥ śālmaliś ca kuśaḥ krauñcastathaiva ca
śākaḥ puṣkaranāmā ca dvīpāstvabhyantare kramāt
saptadvīpeṣu sarveṣu sāmbaḥ sarvagaṇairvṛtaḥ
nānāveṣadharo bhūtvā sānnidhyaṃ kurute haraḥ
kṣārodekṣurasodaś ca surodaś ca ghṛtodadhiḥ
dadhyarṇavaś ca kṣīrodaḥ svādūdaścāpyanukramāt
samudreṣviha sarveṣu sarvadā sagaṇaḥ śivaḥ
jalarūpī bhavaḥ śrīmān krīḍate cormibāhubhiḥ
kṣīrārṇavāmṛtamiva sadā kṣīrārṇave hariḥ
śete śivajñānadhiyā sākṣādvai yoganidrayā
yadā prabuddho bhagavānprabuddhamakhilaṃ jagat
yadā suptastadā suptaṃ tanmayaṃ ca carācaram
tenaiva sṛṣṭamakhilaṃ dhṛtaṃ rakṣitameva ca
saṃhṛtaṃ devadevasya prasādātparameṣṭhinaḥ
suṣeṇā iti vikhyātā yajante puruṣarṣabham
aniruddhaṃ muniśreṣṭhāḥ śaṅkhacakragadādharam
ye cāniruddhaṃ puruṣaṃ dhyāyantyātmavidāṃ varāḥ
nārāyaṇasamāḥ sarve sarvasaṃpatsamanvitāḥ
sanandanaś ca bhagavān sanakaś ca sanātanaḥ
vālakhilyāś ca siddhāś ca mitrāvaruṇakau tathā
yajanti satataṃ tatra viśvasya prabhavaṃ harim
saptadvīpeṣu tiṣṭhanti nānāśṛṅgā mahodayāḥ
āsamudrāyatāḥ kecidgirayo gahvarais tathā
dharāyāḥ patayaścāsan bahavaḥ kālagauravāt
sāmarthyātparameśānāḥ krauñcārerjanakātprabhoḥ
manvantareṣu sarveṣu atītānāgateṣviha
pravakṣyāmi dhareśān vo vakṣye svāyaṃbhuve'ntare
manvantareṣu sarveṣu atītānāgateṣu ca
tulyābhimāninaścaiva sarve tulyaprayojanāḥ
svāyaṃbhuvasya ca manoḥ pautrāstvāsanmahābalāḥ
priyavratātmajā vīrāste daśeha prakīrtitāḥ
āgnīdhraścāgnibāhuś ca medhā medhātithirvasuḥ
jyotiṣmāndyutimān havyaḥ savanaḥ putra eva ca
priyavrato 'bhyaṣiñcattān sapta saptasu pārthivān
jambūdvīpeśvaraṃ cakre āgnīdhraṃ sumahābalam
plakṣadvīpeśvaraścāpi tena medhātithiḥ kṛtaḥ
śālmaleś ca vapuṣmantaṃ rājānamabhiṣiktavān
jyotiṣmantaṃ kuśadvīpe rājānaṃ kṛtavānnṛpaḥ
dyutimantaṃ ca rājānaṃ krauñcadvīpe samādiśat
śākadvīpeśvaraṃ cāpi havyaṃ cakre priyavrataḥ
puṣkarādhipatiṃ cakre savanaṃ cāpi suvratāḥ
puṣkare savanasyāpi mahāvītaḥ suto 'bhavat
dhātakī caiva dvāvetau putrau putravatāṃ varau
mahāvītaṃ smṛtaṃ varṣaṃ tasya nāmnā mahātmanaḥ
nāmnā tu dhātakeścaiva dhātakīkhaṇḍamucyate
havyo'pyajanayat putrāñchākadvīpeśvaraḥ prabhuḥ
jaladaṃ ca kumāraṃ ca sukumāraṃ maṇīcakam
kusumottaramodākī saptamastu mahādrumaḥ
aladaṃ jaladasyātha varṣaṃ prathamamucyate
kumārasya tu kaumāraṃ dvitīyaṃ parikīrtitam
sukumāraṃ tṛtīyaṃ tu sukumārasya kīrtyate
maṇīcakaṃ caturthaṃ tu māṇīcakamihocyate
kusumottarasya vai varṣaṃ pañcamaṃ kusumottaram
modakaṃ cāpi modākervarṣaṃ ṣaṣṭhaṃ prakīrtitam
mahādrumasya nāmnā tu saptamaṃ tanmahādrumam
teṣāṃ tu nāmabhistāni sapta varṣāṇi tatra vai
krauñcadvīpeśvarasyāpi putrā dyutimatastu vai
kuśalo manugaścoṣṇaḥ pīvaraścāndhakārakaḥ
muniśca dundubhiścaiva sutā dyutimatastu vai
teṣāṃ svanāmabhir deśāḥ krauñcadvīpāśrayāḥ śubhāḥ
kuśaladeśaḥ kuśale manugasya manonugaḥ
uṣṇasyoṣṇaḥ smṛto deśaḥ pīvaraḥ pīvarasya ca
andhakārasya kathito deśo nāmnāndhakārakaḥ
munerdeśo muniḥ prokto dundubher dundubhiḥ smṛtaḥ
ete janapadāḥ sapta krauñcadvīpeṣu bhāsvarāḥ
jyotiṣmantaḥ kuśadvīpe sapta cāsanmahaujasaḥ
udbhido veṇumāṃścaiva dvairatho lavaṇo dhṛtiḥ
ṣaṣṭhaḥ prabhākaraścāpi saptamaḥ kapilaḥ smṛtaḥ
udbhidaṃ prathamaṃ varṣaṃ dvitīyaṃ veṇumaṇḍalam
tṛtīyaṃ dvairathaṃ caiva caturthaṃ lavaṇaṃ smṛtam
pañcamaṃ dhṛtimat ṣaṣṭhaṃ prabhākaram anuttamam
saptamaṃ kapilaṃ nāma kapilasya prakīrtitam
śālmalasyeśvarāḥ sapta sutāste vai vapuṣmataḥ
śvetaś ca haritaścaiva jīmūto rohitas tathā
vaidyuto mānasaścaiva suprabhaḥ saptamas tathā
śvetasya deśaḥ śvetastu haritasya ca hāritaḥ
jīmūtasya ca jīmūto rohitasya ca rohitaḥ
vaidyuto vaidyutasyāpi mānasasya ca mānasaḥ
suprabhaḥ suprabhasyāpi sapta vai deśalāñchakāḥ
plakṣadvīpe tu vakṣyāmi jambūdvīpādanantaram
sapta medhātitheḥ putrāḥ plakṣadvīpeśvarā nṛpāḥ
jyeṣṭhaḥ śāntabhayasteṣāṃ saptavarṣāṇi tāni vai
tasmācchāntabhayāccaiva śiśirastu sukhodayaḥ
ānandaś ca śivaścaiva kṣemakaś ca dhruvas tathā
tāni teṣāṃ tu nāmāni saptavarṣāṇi bhāgaśaḥ
niveśitāni taistāni pūrvaṃ svāyaṃbhuve'ntare
medhātithestu putraistaiḥ plakṣadvīpanivāsibhiḥ
varṇāśramācārayutāḥ prajāstatra niveśitāḥ
plakṣadvīpādivarṣeṣu śākadvīpāntikeṣu vai
jñeyaḥ pañcasu dharmo vai varṇāśramavibhāgaśaḥ
sukhamāyuḥ svarūpaṃ ca balaṃ dharmo dvijottamāḥ
pañcasveteṣu dvīpeṣu sarvasādhāraṇaṃ smṛtam
rudrārcanaratā nityaṃ maheśvaraparāyaṇāḥ
anye ca puṣkaradvīpe prajātāś ca prajeśvarāḥ
prajāpateś ca rudrasya bhāvāmṛtasukhotkaṭāḥ
iti śrīliṅgamahāpurāṇe pūrvabhāge bhuvanakośe dvīpadvīpeśvarakathanaṃ nāma ṣaṭcatvāriṃśo 'dhyāyaḥ
sūta uvāca
āgnīdhraṃ jyeṣṭhadāyādaṃ kāmyaputraṃ mahābalam
priyavrato 'bhyaṣiñcadvai jaṃbūdvīpeśvaraṃ nṛpaḥ
so'tīva bhavabhaktaś ca tapasvī taruṇaḥ sadā
bhavārcanarataḥ śrīmāngomāndhīmāndvijarṣabhāḥ
tasya putrā babhūvuste prajāpatisamā nava
sarve māheśvarāścaiva mahādevaparāyaṇāḥ
jyeṣṭho nābhir iti khyātastasya kiṃpuruṣo 'nujaḥ
harivarṣastṛtīyastu caturtho vai tvilāvṛtaḥ
ramyastu pañcamas tatra hiraṇmān ṣaṣṭha ucyate
kurustu saptamasteṣāṃ bhadrāśvastvaṣṭamaḥ smṛtaḥ
navamaḥ ketumālastu teṣāṃ deśānnibodhata
nābhestu dakṣiṇaṃ varṣaṃ hemākhyaṃ tu pitā dadau
hemakūṭaṃ tu yadvarṣaṃ dadau kiṃpuruṣāya saḥ
naiṣadhaṃ yatsmṛtaṃ varṣaṃ haraye tatpitā dadau
ilāvṛtāya pradadau meruryatra tu madhyamaḥ
nīlācalāśritaṃ varṣaṃ ramyāya pradadau pitā
śvetaṃ yaduttaraṃ tasmātpitrā dattaṃ hiraṇmate
yaduttaraṃ śṛṅgavarṣaṃ pitā tatkurave dadau
varṣaṃ mālyavataṃ cāpi bhadrāśvasya nyavedayat
gandhamādanavarṣaṃ tu ketumālāya dattavān
ityetāni mahāntīha nava varṣāṇi bhāgaśaḥ
āgnīdhrasteṣu varṣeṣu putrāṃstānabhiṣicya vai
yathākramaṃ sa dharmātmā tatastu tapasi sthitaḥ
tapasā bhāvitaścaiva svādhyāyaniratastvabhūt
svādhyāyanirataḥ paścācchivadhyānaratas tvabhūt
yāni kiṃpuruṣādyāni varṣāṇyaṣṭau śubhāni ca
teṣāṃ svabhāvataḥ siddhiḥ sukhaprāyā hyayatnataḥ
viparyayo na teṣvasti jarāmṛtyubhayaṃ na ca
dharmādharmau na teṣvāstāṃ nottamādhamamadhyamāḥ
na teṣvasti yugāvasthā kṣetreṣvaṣṭasu sarvataḥ
rudrakṣetre mṛtāścaiva jaṅgamāḥ sthāvarās tathā
bhaktāḥ prāsaṃgikāścāpi teṣu kṣetreṣu yānti te
teṣāṃ hitāya rudreṇa cāṣṭakṣetraṃ vinirmitam
tatra teṣāṃ mahādevaḥ sānnidhyaṃ kurute sadā
dṛṣṭvā hṛdi mahādevam aṣṭakṣetranivāsinaḥ
sukhinaḥ sarvadā teṣāṃ sa eveha parā gatiḥ
nābhernisargaṃ vakṣyāmi himāṅke 'sminnibodhata
nābhistvajanayatputraṃ merudevyāṃ mahāmatiḥ
ṛṣabhaṃ pārthivaśreṣṭhaṃ sarvakṣatrasya pūjitam
ṛṣabhādbharato jajñe vīraḥ putraśatāgrajaḥ
so'bhiṣicyātha ṛṣabho bharataṃ putravatsalaḥ
jñānavairāgyamāśritya jitvendriyamahoragān
sarvātmanātmani sthāpya paramātmānamīśvaram
nagno jaṭī nirāhāraścīrī dhvāntagato hi saḥ
nirāśastyaktasaṃdehaḥ śaivamāpa paraṃ padam
himādrerdakṣiṇaṃ varṣaṃ bharatāya nyavedayat
tasmāttu bhārataṃ varṣaṃ tasya nāmnā vidurbudhāḥ
bharatasyātmajo vidvānsumatirnāma dhārmikaḥ
babhūva tasmiṃstadrājyaṃ bharataḥ saṃnyaveśayat
putrasaṃkrāmitaśrīko vanaṃ rājā viveśa saḥ
iti śrīliṅgamahāpurāṇe pūrvabhāge bharatavarṣakathanaṃ nāma saptacatvāriṃśo 'dhyāyaḥ
suta uvāca
asya dvīpasya madhye tu merur nāma mahāgiriḥ
nānāratnamayaiḥ śṛṅgaiḥ sthitaḥ sthitimatāṃ varaḥ
caturaśītisāhasram utsedhena prakīrtitaḥ
praviṣṭaḥ ṣoḍaśādhastād vistṛtaḥ ṣoḍaśaiva tu
śarāvavat saṃsthitatvād dvātriṃśanmūrdhni vistṛtaḥ
vistārāt triguṇaś cāsya pariṇāho 'numaṇḍalaḥ
haimīkṛto maheśasya śubhāṅgasparśanena ca
dhattūrapuṣpasaṃkāśaḥ sarvadevaniketanaḥ
krīḍābhūmiś ca devānām anekāścaryasaṃyutaḥ
lakṣayojana āyāmastasyaivaṃ tu mahāgireḥ
tataḥ ṣoḍaśasāhasraṃ yojanāni kṣiteradhaḥ
śeṣaṃ copari viprendrā dharāyāstasya śṛṅgiṇaḥ
mūlāyāmapramāṇaṃ tu vistārān mūlato gireḥ
ūcurvistāramasyaiva dviguṇaṃ mūlato gireḥ
pūrvataḥ padmarāgābho dakṣiṇe hemasannibhaḥ
paścime nīlasaṃkāśa uttare vidrumaprabhaḥ
amarāvatī pūrvabhāge nānāprāsādasaṃkulā
nānādevagaṇaiḥ kīrṇā maṇijālasamāvṛtā
gopurairvividhākārair hemaratnavibhūṣitaiḥ
toraṇair hemacitraistu maṇikﾱptaiḥ pathi sthitaiḥ
saṃlāpālāpakuśalaiḥ sarvābharaṇabhūṣitaiḥ
stanabhāravinamraiś ca madaghūrṇitalocanaiḥ
strīsahasraiḥ samākīrṇā cāpsarobhiḥ samantataḥ
dīrghikābhirvicitrābhiḥ phullāmbhoruhasaṃkulaiḥ
hemasopānasaṃyuktair hemasaikatarāśibhiḥ
nīlotpalaiścotpalaiś ca haimaiścāpi sugandhibhiḥ
evaṃvidhaistaṭākaiś ca nadībhiś ca nadairyutā
virājate purī śubhrā tayāsau parvataḥ śubhaḥ
tejasvinī nāma purī āgneyyāṃ pāvakasya tu
amarāvatīsamā divyā sarvabhogasamanvitā
vaivasvatī dakṣiṇe tu yamasya yamināṃ varāḥ
bhavanairāvṛtā divyairjāṃbūnadamayaiḥ śubhaiḥ
nairṛte kṛṣṇavarṇā ca tathā śuddhavatī śubhā
tādṛśī gandhavantī ca vāyavyāṃ diśi śobhanā
mahodayā cottare ca aiśānyāṃ tu yaśovatī
parvatasya diganteṣu śobhate divi sarvadā
brahmaviṣṇumaheśānāṃ tathānyeṣāṃ niketanam
sarvabhogayutaṃ puṇyaṃ dīrghikābhirnagottamam
siddhairyakṣaistu sampūrṇaṃ gandharvairmunipuṅgavaiḥ
tathānyairvividhākārair bhūtasaṃghaiś caturvidhaiḥ
girerupari viprendrāḥ śuddhasphaṭikasannibham
sahasrabhaumaṃ vistīrṇaṃ vimānaṃ vāmataḥ sthitam
tasminmahābhujaḥ śarvaḥ somasūryāgnilocanaḥ
siṃhāsane maṇimaye devyāste ṣaṇmukhena ca
harestadardhaṃ vistīrṇaṃ vimānaṃ tatra so'pi ca
padmarāgamayaṃ divyaṃ padmajasya ca dakṣiṇe
tasmin śakrasya vipulaṃ puraṃ ramyaṃ yamasya ca
somasya varuṇasyātha nirṛteḥ pāvakasya ca
vāyoścaiva tu rudrasya śarvālayasamantataḥ
teṣāṃ teṣāṃ vimāneṣu divyeṣu vividheṣu ca
īśānyāmīśvarakṣetre nityārcā ca vyavasthitā
siddheśvaraiś ca bhagavāñchailādiḥ śiṣyasaṃmataḥ
sanatkumāraḥ siddhaistu sukhāsīnaḥ sureśvaraḥ
sanakaś ca sanandaś ca sadṛśāś ca sahasraśaḥ
yogabhūmiḥ kvacittasmin bhogabhūmiḥ kvacitkvacit
bālasūryapratīkāśaṃ vimānaṃ tatra śobhanam
śailādinaḥ śubhaṃ cāsti tasminnāste gaṇeśvaraḥ
ṣaṇmukhasya gaṇeśasya gaṇānāṃ tu sahasraśaḥ
suyaśāyāḥ sunetrāyāḥ mātṝṇāṃ madanasya ca
tasya jambūnadī nāma mūlamāveṣṭya saṃsthitā
tasya dakṣiṇapārśve tu jambūvṛkṣaḥ suśobhanaḥ
atyucchritaḥ suvistīrṇaḥ sarvakālaphalapradaḥ
meroḥ samantādvistīrṇaṃ śubhaṃ varṣamilāvṛtam
tatra jambūphalāhārāḥ keciccāmṛtabhojanāḥ
jāṃbūnadasamaprakhyā nānāvarṇāś ca bhoginaḥ
merupādāśrito viprā dvīpo'yaṃ madhyamaḥ śubhaḥ
navavarṣānvitaścaiva nadīnadagirīśvaraiḥ
navavarṣaṃ tu vakṣyāmi jaṃbūdvīpaṃ yathātatham
vistārānmaṇḍalāccaiva yojanaiś ca nibodhata
iti śrīliṅgamahāpurāṇe pūrvabhāge 'ṣṭacatvāriṃśo'dhyāyaḥ
sūta uvāca
śatamekaṃ sahasrāṇāṃ yojanānāṃ sa tu smṛtaḥ
anu dvīpaṃ sahasrāṇāṃ dviguṇaṃ dviguṇottaram
pañcāśatkoṭivistīrṇā sasamudrā dharā smṛtā
dvīpaiś ca saptabhir yuktā lokālokāvṛtā śubhā
nīlastathottare meroḥ śvetastasyottare punaḥ
śṛṅgī tasyottare viprāstrayaste varṣaparvatāḥ
jaṭharo devakūṭaś ca pūrvasyāṃ diśi parvatau
niṣadho dakṣiṇe merostasya dakṣiṇato giriḥ
hemakūṭa iti khyāto himavāṃstasya dakṣiṇe
meroḥ paścimataścaiva parvatau dvau dharādharau
mālyavāngandhamādaś ca dvāvetāvudagāyatau
ete parvatarājānaḥ siddhacāraṇasevitāḥ
teṣām antaraviṣkambho navasāhasramekaśaḥ
idaṃ haimavataṃ varṣaṃ bhārataṃ nāma viśrutam
hemakūṭaṃ paraṃ tasmānnāmnā kiṃpuruṣaṃ smṛtam
naiṣadhaṃ hemakūṭāttu harivarṣaṃ taducyate
harivarṣātparaṃ caiva meroḥ śubhamilāvṛtam
ilāvṛtātparaṃ nīlaṃ ramyakaṃ nāma viśrutam
ramyātparataraṃ śvetaṃ vikhyātaṃ taddhiraṇmayam
hiraṇmayātparaṃ cāpi śṛṅgī caiva kuruḥ smṛtaḥ
dhanuḥsaṃsthe tu vijñeye dve varṣe dakṣiṇottare
dīrghāṇi tatra catvāri madhyatastadilāvṛtam
meroḥ paścimapūrveṇa dve tu dīrghetare smṛte
arvāktu niṣadhasyātha vedyardhaṃ cottaraṃ smṛtam
vedyardhe dakṣiṇe trīṇi varṣāṇi trīṇi cottare
tayormadhye ca vijñeyaṃ merumadhyamilāvṛtam
dakṣiṇena tu nīlasya niṣadhasyottareṇa tu
udagāyato mahāśailo mālyavānnāma parvataḥ
yojanānāṃ sahasre dve upariṣṭāttu vistṛtaḥ
āyāmataścatustriṃśatsahasrāṇi prakīrtitaḥ
tasya pratīcyāṃ vijñeyaḥ parvato gandhamādanaḥ
āyāmataḥ sa vijñeyo mālyavāniva vistṛtaḥ
jambūdvīpasya vistārātsamena tu samantataḥ
prāgāyatāḥ suparvāṇaḥ ṣaḍete varṣaparvatāḥ
avagāḍhāścobhayataḥ samudrau pūrvapaścimau
himaprāyastu himavān hemakūṭastu hemavān
taruṇādityasaṃkāśo hairaṇyo niṣadhaḥ smṛtaḥ
caturvarṇaḥ sasauvarṇo meruścordhvāyataḥ smṛtaḥ
vṛttākṛtiparīṇāhaś caturasraḥ samutthitaḥ
nīlaś ca vaiḍūryamayaḥ śvetaḥ śuklo hiraṇmayaḥ
mayūrabarhavarṇastu śātakuṃbhas triśṛṅgavān
evaṃ saṃkṣepataḥ proktāḥ punaḥ śṛṇu girīśvarān
mandaro devakūṭaś ca pūrvasyāṃ diśi parvatau
kailāso gandhamādaś ca hemavāṃścaiva parvatau
pūrvataś cāyatāvetāvarṇavāntarvyavasthitau
niṣadhaḥ pāriyātraś ca dvāvetau varaparvatau
yathā pūrvau tathā yāmyāvetau paścimataḥ śritau
triśṛṅgo jāruciścaiva uttarau varaparvatau
pūrvataś cāyatāvetāvarṇavāntarvyavasthitau
maryādāparvatān etānaṣṭāvāhurmanīṣiṇaḥ
yo'sau merurdvijaśreṣṭhāḥ prāṃśuḥ kanakaparvataḥ
tasya pādāstu catvāraścaturdikṣu nagottamāḥ
yairviṣṭabdhā na calati saptadvīpavatī mahī
daśayojanasāhasram āyāmas teṣu paṭhyate
pūrve tu mandaro nāma dakṣiṇe gandhamādanaḥ
vipulaḥ paścime pārśve supārśvaścottare smṛtaḥ
mahāvṛkṣāḥ samutpannāś catvāro dvīpaketavaḥ
mandarasya gireḥ śṛṅge mahāvṛkṣaḥ saketurāṭ
pralambaśākhāśikharaḥ kadambaś caityapādapaḥ
dakṣiṇasyāpi śailasya śikhare devasevitā
jambūḥ sadā puṇyaphalā sadā mālyopaśobhitā
saketur dakṣiṇe dvīpe jambūrlokeṣu viśrutā
vipulasyāpi śailasya paścime ca mahātmanaḥ
saṃjātaḥ śikhare 'śvatthaḥ sa mahān caityapādapaḥ
supārśvasyottarasyāpi śṛṅge jāto mahādrumaḥ
nyagrodho vipulaskandho 'nekayojanamaṇḍalaḥ
teṣāṃ caturṇāṃ vakṣyāmi śailendrāṇāṃ yathākramam
amānuṣyāṇi ramyāṇi sarvakālartukāni ca
manoharāṇi catvāri devakrīḍanakāni ca
vanāni vai caturdikṣu nāmatastu nibodhata
pūrve caitrarathaṃ nāma dakṣiṇe gandhamādanam
vaibhrājaṃ paścime vidyāduttare saviturvanam
mitreśvaraṃ tu pūrve tu ṣaṣṭheśvaram ataḥ param
varyeśvaraṃ paścime tu uttare cāmrakeśvaram
mahāsarāṃsi ca tathā catvāri munipuṅgavāḥ
yatra krīḍanti munayaḥ parvateṣu vaneṣu ca
aruṇodaṃ saraḥ pūrvaṃ dakṣiṇaṃ mānasaṃ smṛtam
sitodaṃ paścimasaro mahābhadraṃ tathottaram
śākhasya dakṣiṇe kṣetraṃ viśākhasya ca paścime
uttare naigameyasya kumārasya ca pūrvataḥ
aruṇodasya pūrveṇa śailendrā nāmataḥ smṛtāḥ
tāṃstu saṃkṣepato vakṣye na śakyaṃ vistareṇa tu
sitāntaś ca kuraṇḍaś ca kuraraścācalottamaḥ
vikaro maṇiśailaś ca vṛkṣavāṃścācalottamaḥ
mahānīlo'tha rucakaḥ sabindurdarduras tathā
veṇumāṃś ca sameghaś ca niṣadho devaparvataḥ
ityete parvatavarā hyanye ca girayas tathā
pūrveṇa mandarasyaite siddhāvāsā udāhṛtāḥ
teṣu teṣu girīndreṣu guhāsu ca vaneṣu ca
rudrakṣetrāṇi divyāni viṣṇornārāyaṇasya ca
saraso mānasasyeha dakṣiṇena mahācalāḥ
ye kīrtyamānāstānsarvān saṃkṣipya pravadāmyaham
śailaś ca viśirāścaiva śikharaścācalottamaḥ
ekaśṛṅgo mahāśūlo gajaśailaḥ piśācakaḥ
pañcaśailo'tha kailāso himavāṃścācalottamaḥ
ityete devacaritā utkaṭāḥ parvatottamāḥ
teṣu teṣu ca sarveṣu parvateṣu vaneṣu ca
rudrakṣetrāṇi divyāni sthāpitāni surottamaiḥ
digbhāge dakṣiṇe proktāḥ paścime ca vadāmi vaḥ
apareṇa sitodaś ca surapaś ca mahābalaḥ
kumudo madhumāṃścaiva hyañjano mukuṭas tathā
kṛṣṇaś ca pāṇḍuraścaiva sahasraśikharaś ca yaḥ
pārijātaś ca śailendraḥ śrīśṛṅgaścācalottamaḥ
ityete devacaritā utkaṭāḥ parvatottamāḥ
sarve paścimadigbhāge rudrakṣetrasamanvitāḥ
mahābhadrasya sarasaścottare ca mahābalāḥ
ye sthitāḥ kīrtyamānāṃstānsaṃkṣipyeha nibodhata
śaṅkhakūṭo mahāśailo vṛṣabho haṃsaparvataḥ
nāgaś ca kapilaścaiva indraśailaś ca sānumān
nīlaḥ kaṇṭakaśṛṅgaś ca śataśṛṅgaś ca parvataḥ
puṣpakośaḥ praśailaś ca virajaścācalottamaḥ
varāhaparvataścaiva mayūraścācalottamaḥ
jārudhiścaiva śailendra eta uttarasaṃsthitāḥ
teṣu śaileṣu divyeṣu devadevasya śūlinaḥ
asaṃkhyātāni divyāni vimānāni sahasraśaḥ
eteṣāṃ śailamukhyānāmantareṣu yathākramam
santi caivāntaradroṇyaḥ sarāṃsyupavanāni ca
vasanti devā munayaḥ siddhāś ca śivabhāvitāḥ
kṛtavāsāḥ sapatnīkāḥ prasādātparameṣṭhinaḥ
lakṣmyādyānāṃ bilvavane kakubhe kaśyapādayaḥ
tathā tālavane proktam indropendroragātmanām
uduṃbare kardamasya tathānyeṣāṃ mahātmanām
vidyādharāṇāṃ siddhānāṃ puṇye tvāmravane śubhe
nāgānāṃ siddhasaṃghānāṃ tathā niṃbavane sthitiḥ
sūryasya kiṃśukavane tathā rudragaṇasya ca
bījapūravane puṇye devācāryo vyavasthitaḥ
kaumude tu vane viṣṇupramukhānāṃ mahātmanām
sthalapadmavanāntasthanyagrodhe 'śeṣabhoginaḥ
śeṣastvaśeṣajagatāṃ patirāste 'tigarvitaḥ
sa eva jagatāṃ kālaḥ pātāle ca vyavasthitaḥ
viṣṇorviśvagurormūrtirdivyaḥ sākṣāddhalāyudhaḥ
śayanaṃ devadevasya sa hareḥ kaṅkaṇaṃ vibhoḥ
vane panasavṛkṣāṇāṃ saśukrā dānavādayaḥ
kinnarairuragāścaiva viśākhakavane sthitāḥ
manoharavane vṛkṣāḥ sarvakoṭisamanvitāḥ
nandīśvaro gaṇavaraiḥ stūyamāno vyavasthitaḥ
saṃtānakasthalīmadhye sākṣāddevī sarasvatī
evaṃ saṃkṣepataḥ proktā vaneṣu vanavāsinaḥ
asaṃkhyātā mayāpyatra vaktuṃ no vistareṇa tu
iti śrīliṅgamahāpurāṇe pūrvabhāge ekonapañcāśattamo 'dhyāyaḥ
sūta uvāca
śitāntaśikhare śakraḥ pārijātavane śubhe
tasya prācyāṃ kumudādrikūṭo'sau bahuvistaraḥ
aṣṭau purāṇyudīrṇāni dānavānāṃ dvijottamāḥ
suvarṇakoṭare puṇye rākṣasānāṃ mahātmanām
nīlakānāṃ purāṇyāhuraṣṭaṣaṣṭirdvijottamāḥ
mahānīle'pi śailendre purāṇi daśa pañca ca
hayānanānāṃ mukhyānāṃ kinnarāṇāṃ ca suvratāḥ
veṇusaudhe mahāśaile vidyādharapuratrayam
vaikuṇṭhe garuḍaḥ śrīmān karañje nīlalohitaḥ
vasudhāre vasūnāṃ tu nivāsaḥ parikīrtitaḥ
ratnadhāre girivare saptarṣīṇāṃ mahātmanām
saptasthānāni puṇyāni siddhāvāsayutāni ca
mahatprajāpateḥ sthānamekaśṛṅge nagottame
gajaśaile tu durgādyāḥ sumedhe vasavas tathā
ādityāś ca tathā rudrāḥ kṛtāvāsāstathāśvinau
aśītirdevapuryastu hemakakṣe nagottame
sunīle rakṣasāṃ vāsāḥ pañcakoṭiśatāni ca
pañcakūṭe purāṇyāsan pañcakoṭipramāṇataḥ
śataśṛṅge puraśataṃ yakṣāṇāmamitaujasām
tāmrābhe kādraveyāṇāṃ viśākhe tu guhasya vai
śvetodare muniśreṣṭhāḥ suparṇasya mahātmanaḥ
piśācake kuberasya harikūṭe harergṛham
kumude kiṃnarāvāsastvañjane cāraṇālayaḥ
kṛṣṇe gandharvanilayaḥ pāṇḍure purasaptakam
vidyādharāṇāṃ viprendrā viśvabhogasamanvitam
sahasraśikhare śaile daityānāmugrakarmaṇām
purāṇāṃ tu sahasrāṇi sapta śakrāriṇāṃ dvijāḥ
mukuṭe pannagāvāsaḥ puṣpaketau munīśvarāḥ
vaivasvatasya somasya vāyornāgādhipasya ca
takṣake caiva śailendre catvāryāyatanāni ca
brahmendraviṣṇurudrāṇāṃ guhasya ca mahātmanaḥ
kuberasya ca somasya tathānyeṣāṃ mahātmanām
santyāyatanamukhyāni maryādāparvateṣvapi
śrīkaṇṭhādriguhāvāsī sarvāvāsaḥ sahomayā
śrīkaṇṭhasyādhipatyaṃ vai sarvadeveśvarasya ca
aṇḍasyāsya pravṛttistu śrīkaṇṭhena na saṃśayaḥ
ananteśādayastvevaṃ pratyekaṃ cāṇḍapālakāḥ
cakravartina ityuktāstato vidyeśvarāstviha
śrīkaṇṭhādhiṣṭhitānyatra sthānāni ca samāsataḥ
maryādāparvateṣvadya śṛṇvantu pravadāmy aham
śrīkaṇṭhādhiṣṭhitaṃ viśvaṃ carācaramidaṃ jagat
kālāgniśivaparyantaṃ kathaṃ vakṣye savistaram
iti śrīliṅgamahāpurāṇe pūrvabhāge bhuvanavinyāsoddeśasthānavarṇanaṃ nāma pañcāśattamo 'dhyāyaḥ
sūta uvāca
devakūṭe girau madhye mahākūṭe suśobhane
hemavaiḍūryamāṇikyanīlagomedakāntibhiḥ
tathānyairmaṇimukhyaiś ca nirmite nirmale śubhe
śākhāśatasahasrāḍhye sarvadrumavibhūṣite
campakāśokapuṃnāgavakulāsanamaṇḍite
pārijātakasampūrṇe nānāpakṣigaṇānvite
naikadhātuśataiścitre vicitrakusumākule
nitambapuṣpasālambe naikasattvagaṇānvite
vimalasvādupānīye naikaprasravaṇairyute
nirjharaiḥ kusumākīrṇairanekaiś ca vibhūṣite
puṣpoḍupavahābhiś ca sravantībhir alaṃkṛte
snigdhavarṇaṃ mahāmūlamanekaskandhapādapam
ramyaṃ hyaviralacchāyaṃ daśayojanamaṇḍalam
tatra bhūtavanaṃ nāma nānābhūtagaṇālayam
mahādevasya devasya śaṅkarasya mahātmanaḥ
dīptamāyatanaṃ tatra mahāmaṇivibhūṣitam
hemaprākārasaṃyuktaṃ maṇitoraṇamaṇḍitam
sphāṭikaiś ca vicitraiś ca gopuraiś ca samanvitam
siṃhāsanairmaṇimayaiḥ śubhāstaraṇasaṃyutaiḥ
kṣitāvitastataḥ samyak śarveṇādhiṣṭhitaiḥ śubhaiḥ
amlānamālānicitair nānāvarṇair gṛhottamaiḥ
maṇḍapaiḥ suvicitraistu sphāṭikastambhasaṃyutaiḥ
saṃyutaṃ sarvabhūtendrair brahmendropendrapūjitaiḥ
varāhagajasiṃharkṣaśārdūlakarabhānanaiḥ
gṛdhrolūkamukhaiścānyair mṛgoṣṭrājamukhairapi
pramathairvividhaiḥ sthūlairgirikūṭopamaiḥ śubhaiḥ
karālairharikeśaiś ca romaśaiś ca mahābhujaiḥ
nānāvarṇākṛtidharair nānāsaṃsthānasaṃsthitaiḥ
dīptāsyair dīptacaritair nandīśvaramukhaiḥ śubhaiḥ
brahmendraviṣṇusaṃkāśair aṇimādiguṇānvitaiḥ
aśūnyam amarair nityaṃ mahāpariṣadais tathā
tatra bhūtapaterdevāḥ pūjāṃ nityaṃ prayuñjate
jharjharaiḥ śaṅkhapaṭahairbherīḍiṇḍimagomukhaiḥ
lalitāvasitodgītair vṛttavalgitagarjitaiḥ
pūjito vai mahādevaḥ pramathaiḥ pramatheśvaraḥ
siddharṣidevagandharvair brahmaṇā ca mahātmanā
upendrapramukhaiścānyaiḥ pūjitastatra śaṃkaraḥ
vibhaktacāruśikharaṃ yatra tacchaṅkhavarcasam
kailāso yakṣarājasya kuberasya mahātmanaḥ
nivāsaḥ koṭiyakṣāṇāṃ tathānyeṣāṃ mahātmanām
tatrāpi devadevasya bhavasyāyatanaṃ mahat
tasminnāyatane somaḥ sadāste sagaṇo haraḥ
yatra mandākinī nāma nalinī vipulodakā
suvarṇamaṇisopānā kuberaśikhare śubhe
jāṃbūnadamayaiḥ padmairgandhasparśaguṇānvitaiḥ
nīlavaiḍūryapatraiś ca gandhopetairmahotpalaiḥ
tathā kumudaṣaṇḍaiś ca mahāpadmair alaṃkṛtā
yakṣagandharvanārībhir apsarobhiś ca sevitā
devadānavagandharvairyakṣarākṣasakinnaraiḥ
upaspṛṣṭajalā puṇyā nadī mandākinī śubhā
tasyāścottarapārśve tu bhavasyāyatanaṃ śubham
vaiḍūryamaṇisampannaṃ tatrāste śaṅkaro 'vyayaḥ
dvijāḥ kanakanandāyāstīre vai prāci dakṣiṇe
vanaṃ dvijasahasrāḍhyaṃ mṛgapakṣisamākulam
tatrāpi sagaṇaḥ sāmbaḥ krīḍate'drisame gṛhe
nandāyāḥ paścime tīre kiṃcid vai dakṣiṇāśrite
puraṃ rudrapurī nāma nānāprāsādasaṃkulam
tatrāpi śatadhā kṛtvā hyātmānaṃ cāmbayā saha
krīḍate sagaṇaḥ sāmbas tacchivālayam ucyate
evaṃ śatasahasrāṇi śarvasyāyatanāni tu
pratidvīpe muniśreṣṭhāḥ parvateṣu vaneṣu ca
nadīnadataṭākānāṃ tīreṣvarṇavasaṃdhiṣu
iti śrīliṅgamahāpurāṇe pūrvabhāge ekapañcāśattamo 'dhyāyaḥ
sūta uvāca
nadyaś ca bahavaḥ proktāḥ sadā bahujalāḥ śubhāḥ
sarovarebhyaḥ sambhūtāstvasaṃkhyātā dvijottamāḥ
prāṅmukhā dakṣiṇāsyāstu cottaraprabhavāḥ śubhāḥ
paścimāgrāḥ pavitrāś ca prativarṣaṃ prakīrtitāḥ
ākāśāṃbhonidhir yo'sau soma ityabhidhīyate
ādhāraḥ sarvabhūtānāṃ devānāmamṛtākaraḥ
asmātpravṛttā puṇyodā nadī tvākāśagāminī
saptamenānilapathā pravṛttā cāmṛtodakā
sā jyotīṃṣyanuvartantī jyotirgaṇaniṣevitā
tārākoṭisahasrāṇāṃ nabhasaś ca samāyutā
parivartatyaharaho yathā somastathaiva sā
catvāryaśītiś ca tathā sahasrāṇāṃ samucchritaḥ
yojanānāṃ mahāmeruḥ śrīkaṇṭhākrīḍakomalaḥ
tatrāsīno yataḥ śarvaḥ sāmbaḥ saha gaṇeśvaraiḥ
krīḍate suciraṃ kālaṃ tasmātpuṇyajalā śivā
giriṃ meruṃ nadī puṇyā sā prayāti pradakṣiṇam
vibhajyamānasalilā sā javenānilena ca
merorantarakūṭeṣu nipapāta caturṣvapi
samantātsamatikramya sarvādrīnpravibhāgaśaḥ
niyogāddevadevasya praviṣṭā sā mahārṇavam
asyā vinirgatā nadyaḥ śataśo'tha sahasraśaḥ
sarvadvīpādrivarṣeṣu bahavaḥ parikīrtitāḥ
kṣudranadyastvasaṃkhyātā gaṅgā yadgāṅgatāmbarāt
ketumāle narāḥ kālāḥ sarve panasabhojanāḥ
striyaścotpalavarṇābhā jīvitaṃ cāyutaṃ smṛtam
bhadrāśve śuklavarṇāś ca striyaścandrāṃśusaṃnibhāḥ
kālāmrabhojanāḥ sarve nirātaṅkā ratipriyāḥ
daśavarṣasahasrāṇi jīvanti śivabhāvitāḥ
hiraṇmayā ivātyartham īśvarārpitacetasaḥ
tathā ramaṇake jīvā nyagrodhaphalabhojanāḥ
daśavarṣasahasrāṇi śatāni daśapañca ca
jīvanti śuklāste sarve śivadhyānaparāyaṇāḥ
hairaṇmayā mahābhāgā hiraṇmayavanāśrayāḥ
ekādaśa sahasrāṇi śatāni daśapañca ca
varṣāṇāṃ tatra jīvanti aśvatthāśanajīvanāḥ
hairaṇmayā ivātyarthamīśvarārpitamānasāḥ
kuruvarṣe tu kuravaḥ svargalokāt paricyutāḥ
sarve maithunajātāś ca kṣīriṇaḥ kṣīrabhojanāḥ
anyonyamanuraktāś ca cakravākasadharmiṇaḥ
anāmayā hyaśokāś ca nityaṃ sukhaniṣeviṇaḥ
trayodaśasahasrāṇi śatāni daśapañca ca
jīvanti te mahāvīryā na cānyastrīniṣeviṇaḥ
sahaiva maraṇaṃ teṣāṃ kurūṇāṃ svargavāsinām
hṛṣṭānāṃ supravṛddhānāṃ sarvānnāmṛtabhojinām
sadā tu candrakāntānāṃ sadā yauvanaśālinām
śyāmāṅgānāṃ sadā sarvabhūṣaṇāspadadehinām
jaṃbūdvīpe tu tatrāpi kuruvarṣaṃ suśobhanam
tatra candraprabhaṃ śambhorvimānaṃ candramaulinaḥ
varṣe tu bhārate martyāḥ puṇyāḥ karmavaśāyuṣaḥ
śatāyuṣaḥ samākhyātā nānāvarṇālpadehinaḥ
nānādevārcane yuktā nānākarmaphalāśinaḥ
nānājñānārthasampannā durbalāścālpabhoginaḥ
indradvīpe tathā kecittathaiva ca kaseruke
tāmradvīpaṃ gatāḥ kecit keciddeśaṃ gabhastimat
nāgadvīpaṃ tathā saumyaṃ gāndharvaṃ vāruṇaṃ gatāḥ
kecinmlecchāḥ pulindāś ca nānājātisamudbhavāḥ
pūrve kirātāstasyānte paścime yavanāḥ smṛtāḥ
brāhmaṇāḥ kṣatriyā vaiśyā madhye śūdrāś ca sarvaśaḥ
ijyāyuddhavaṇijyābhir vartayanto vyavasthitāḥ
teṣāṃ saṃvyavahāro'yaṃ vartate 'tra parasparam
dharmārthakāmasaṃyukto varṇānāṃ tu svakarmasu
saṃkalpaścābhimānaś ca āśramāṇāṃ yathāvidhi
iha svargāpavargārthaṃ pravṛttiryatra mānuṣī
teṣāṃ ca yugakarmāṇi nānyatra munipuṅgavāḥ
daśavarṣasahasrāṇi sthitiḥ kiṃpuruṣe nṛṇām
suvarṇavarṇāś ca narāḥ striyaścāpsarasopamāḥ
anāmayā hyaśokāś ca sarve te śivabhāvitāḥ
śuddhasattvāś ca hemābhāḥ sadārāḥ plakṣabhojanāḥ
mahārajatasaṃkāśā harivarṣe'pi mānavāḥ
devalokāccyutāḥ sarve devākārāś ca sarvaśaḥ
haraṃ yajanti sarveśaṃ pibantīkṣurasaṃ śubham
na jarā bādhate tena na ca jīryanti te narāḥ
daśavarṣasahasrāṇi tatra jīvanti mānavāḥ
madhyamaṃ yanmayā proktaṃ nāmnā varṣamilāvṛtam
na tatra sūryastapati na te jīryanti mānavāḥ
candrasūryau na nakṣatraṃ na prakāśam ilāvṛte
padmaprabhāḥ padmamukhāḥ padmapattranibhekṣaṇāḥ
padmapattrasugandhāś ca jāyante bhavabhāvitāḥ
jambūphalarasāhārā aniṣpandāḥ sugandhinaḥ
devalokāgatāstatra jāyante hyajarāmarāḥ
trayodaśasahasrāṇi varṣāṇāṃ te narottamāḥ
āyuḥpramāṇaṃ jīvanti varṣe divye tvilāvṛte
jaṃbūphalarasaṃ pītvā na jarā bādhate tvimān
na kṣudhā na klamaścāpi na jano mṛtyumāṃs tathā
tatra jāmbūnadaṃ nāma kanakaṃ devabhūṣaṇam
indragopapratīkāśaṃ jāyate bhāsvaraṃ tu tat
evaṃ mayā samākhyātā navavarṣānuvartinaḥ
varṇāyurbhojanādyāni saṃkṣipya na tu vistarāt
hemakūṭe tu gandharvā vijñeyāścāpsarogaṇāḥ
sarve nāgāś ca niṣadhe śeṣavāsukitakṣakāḥ
mahābalās trayastriṃśad ramante yājñikāḥ surāḥ
nīle tu vaiḍūryamaye siddhā brahmarṣayo 'malāḥ
daityānāṃ dānavānāṃ ca śvetaḥ parvata ucyate
śṛṅgavān parvataścaiva pitṝṇāṃ nilayaḥ sadā
himavān yakṣamukhyānāṃ bhūtānām īśvarasya ca
sarvādriṣu mahādevo hariṇā brahmaṇāṃbayā
nandinā ca gaṇaiścaiva varṣeṣu ca vaneṣu ca
nīlaśvetatriśṛṅge ca bhagavānnīlalohitaḥ
siddhairdevaiś ca pitṛbhir dṛṣṭo nityaṃ viśeṣataḥ
nīlaś ca vaiḍūryamayaḥ śvetaḥ śuklo hiraṇmayaḥ
mayūrabarhavarṇastu śātakuṃbhas triśṛṅgavān
ete parvatarājāno jaṃbūdvīpe vyavasthitāḥ
iti śrīliṅgamahāpurāṇe pūrvabhāge bhuvanakośasvabhāvavarṇanaṃ nāma dvipañcāśattamo 'dhyāyaḥ
sūta uvāca
plakṣadvīpādidvīpeṣu sapta saptasu parvatāḥ
ṛjvāyatāḥ pratidiśaṃ niviṣṭā varṣaparvatāḥ
plakṣadvīpe tu vakṣyāmi sapta divyān mahācalān
gomedako'tra prathamo dvitīyaścāndra ucyate
tṛtīyo nārado nāma caturtho dundubhiḥ smṛtaḥ
pañcamaḥ somako nāma sumanāḥ ṣaṣṭha ucyate
sa eva vaibhavaḥ prokto vaibhrājaḥ saptamaḥ smṛtaḥ
saptaite girayaḥ proktāḥ plakṣadvīpe viśeṣataḥ
sapta vai śālmalidvīpe tāṃstu vakṣyāmyanukramāt
kumudaścottamaścaiva parvataś ca balāhakaḥ
droṇaḥ kaṅkaś ca mahiṣaḥ kakudmān saptamaḥ smṛtaḥ
kuśadvīpe tu saptaiva dvīpāś ca kulaparvatāḥ
tāṃstu saṃkṣepato vakṣye nāmamātreṇa vai kramāt
vidrumaḥ prathamaḥ prokto dvitīyo hemaparvataḥ
tṛtīyo dyutimānnāma caturthaḥ puṣpitaḥ smṛtaḥ
kuśeśayaḥ pañcamastu ṣaṣṭho harigiriḥ smṛtaḥ
saptamo mandaraḥ śrīmānmahādevaniketanam
mandā iti hyapāṃ nāma mandaro dhāraṇād apām
tatra sākṣādvṛṣāṅkastu viśveśo vimalaḥ śivaḥ
somaḥ sanandī bhagavānāste hemagṛhottame
tapasā toṣitaḥ pūrvaṃ mandareṇa maheśvaraḥ
avimukte mahākṣetre lebhe sa paramaṃ varam
prārthitaś ca mahādevo nivāsārthaṃ sahāṃbayā
avimuktādupāgamya cakre vāsaṃ sa mandare
sanandī sagaṇaḥ somas tenāsau tanna muñcati
krauñcadvīpe tu sapteha krauñcādyāḥ kulaparvatāḥ
krauñco vāmanakaḥ paścāttṛtīyaścāndhakārakaḥ
andhakārātparaścāpi divāvṛnnāma parvataḥ
divāvṛtaḥ paraścāpi vivindo girirucyate
vivindātparataścāpi puṇḍarīko mahāgiriḥ
puṇḍarīkātparaścāpi procyate dundubhisvanaḥ
ete ratnamayāḥ sapta krauñcadvīpasya parvatāḥ
śākadvīpe ca girayaḥ sapta tāṃstu nibodhata
udayo raivataścāpi śyāmako munisattamāḥ
rājataśca giriḥ śrīmānāṃbikeyaḥ suśobhanaḥ
āṃbikeyātparo ramyaḥ sarvauṣadhisamanvitaḥ
tathaiva kesarītyukto yato vāyuḥ prajāyate
puṣkare parvataḥ śrīmāneka eva mahāśilaḥ
citrairmaṇimayaiḥ kūṭaiḥ śilājālaiḥ samucchritaiḥ
dvīpasya tasya pūrvārdhe citrasānusthito mahān
yojanānāṃ sahasrāṇi ūrdhvaṃ pañcāśaducchritaḥ
adhaścaiva catustriṃśatsahasrāṇi mahācalaḥ
dvīpasyārdhe parikṣiptaḥ parvato mānasottaraḥ
sthito velāsamīpe tu navacandra ivoditaḥ
yojanānāṃ sahasrāṇi ūrdhvaṃ pañcāśaducchritaḥ
tāvadeva tu vistīrṇaḥ pārśvataḥ parimaṇḍalaḥ
sa eva dvīpapaścārdhe mānasaḥ pṛthivīdharaḥ
eka eva mahāsānuḥ saṃniveśāddvidhā kṛtaḥ
tasmindvīpe smṛtau dvau tu puṇyau janapadau śubhau
rājatau mānasasyātha parvatasyānumaṇḍalau
mahāvītaṃ tu yadvarṣaṃ bāhyato mānasasya tu
tasyaivābhyantaro yastu dhātakīkhaṇḍa ucyate
svādūdakenodadhinā puṣkaraḥ parivāritaḥ
puṣkaradvīpavistāravistīrṇo'sau samantataḥ
vistārānmaṇḍalāccaiva puṣkarasya samena tu
evaṃ dvīpāḥ samudraistu saptasaptabhir āvṛtāḥ
dvīpasyānantaro yastu samudraḥ saptamastu vai
evaṃ dvīpasamudrāṇāṃ vṛddhirjñeyā parasparam
pareṇa puṣkarasyātha anuvṛtya sthito mahān
svādūdakasamudrastu samantātpariveṣṭya ca
pareṇa tasya mahatī dṛśyate lokasaṃsthitiḥ
kāñcanī dviguṇā bhūmiḥ sarvā caikaśilopamā
tasyāḥ pareṇa śailastu maryādāpāramaṇḍalaḥ
prakāśaścāprakāśaś ca lokālokaḥ sa ucyate
dṛśyādṛśyagirir yāvat tāvadeṣā dharā dvijāḥ
yojanānāṃ sahasrāṇi daśa tasyocchrayaḥ smṛtaḥ
tāvāṃś ca vistarastasya lokālokamahāgireḥ
arvācīne tu tasyārdhe caranti raviraśmayaḥ
parārdhe tu tamo nityaṃ lokālokastataḥ smṛtaḥ
evaṃ saṃkṣepataḥ prokto bhūrlokasya ca vistaraḥ
ā bhānorvai bhuvaḥ svastu ā dhruvānmunisattamāḥ
āvahādyā niviṣṭāstu vāyorvai sapta nemayaḥ
āvahaḥ pravahaścaiva tataścānuvahas tathā
saṃvaho vivahaścātha tataścordhvaṃ parāvahaḥ
dvijāḥ parivahaśceti vāyorvai sapta nemayaḥ
balāhakās tathā bhānuścandro nakṣatrarāśayaḥ
grahāṇi ṛṣayaḥ sapta dhruvo viprāḥ kramādiha
yojanānāṃ mahīpṛṣṭhādūrdhvaṃ pañcadaśa ā dhruvāt
niyutānyekaniyutaṃ bhūpṛṣṭhādbhānumaṇḍalam
rathaḥ ṣoḍaśasāhasro bhāskarasya tathopari
caturaśītisāhasro meruścopari bhūtalāt
koṭiyojanamākramya maharloko dhruvāddhruvaḥ
janaloko maharlokāttathā koṭidvayaṃ dvijāḥ
janalokāttapolokaścatasraḥ koṭayo mataḥ
prājāpatyādbrahmalokaḥ koṭiṣaṭkaṃ visṛjya tu
puṇyalokāstu saptaite hyaṇḍe 'sminkathitā dvijāḥ
adhaḥ saptatalānāṃ tu narakāṇāṃ hi koṭayaḥ
māyāntāścaiva ghorādyā aṣṭāviṃśatireva tu
pāpinasteṣu pacyante svasvakarmānurūpataḥ
avīcyantāni sarvāṇi rauravādyāni teṣu ca
pratyekaṃ pañcakānyāhurnarakāṇi viśeṣataḥ
aṇḍamādau mayā proktamaṇḍasyāvaraṇāni ca
hiraṇyagarbhasargaś ca prasaṃgādbahuvistarāt
aṇḍānāmīdṛśānāṃ tu koṭyo jñeyāḥ sahasraśaḥ
sarvagatvāt pradhānasya tiryag ūrdhvam adhas tathā
aṇḍeṣveteṣu sarveṣu bhuvanāni caturdaśa
pratyaṇḍaṃ dvijaśārdūlāsteṣāṃ heturmaheśvaraḥ
aṇḍeṣu cāṇḍabāhyeṣu tathāṇḍāvaraṇeṣu ca
tamo'nte ca tamaḥpāre cāṣṭamūrtirvyavasthitaḥ
asyātmano maheśasya mahādevasya dhīmataḥ
adehinas tvaho dehamakhilaṃ paramātmanaḥ
asyāṣṭamūrteḥ śarvasya śivasya gṛhamedhinaḥ
gṛhiṇī prakṛtirdivyā prajāś ca mahadādayaḥ
paśavaḥ kiṅkarāstasya sarve dehābhimāninaḥ
ādyantahīno bhagavānanantaḥ pumānpradhānapramukhāś ca sapta
pradhānamūrtistvatha ṣoḍaśāṅgo maheśvaraścāṣṭatanuḥ sa eva
ājñābalāttasya dharā sthiteha dharādharā vāridharāḥ samudrāḥ
jyotirgaṇaḥ śakramukhāḥ surāś ca vaimānikāḥ sthāvarajaṅgamāś ca
dṛṣṭvā yakṣaṃ lakṣaṇairhīnamīśaṃ dṛṣṭvā sendrāste kimetattviheti
yakṣaṃ gatvā niścayātpāvakādyāḥ śaktikṣīṇāścābhavan yattato'pi
dagdhuṃ tṛṇaṃ vāpi samakṣamasya yakṣasya vahnirna śaśāka viprāḥ
vāyustṛṇaṃ cālayituṃ tathānye svānsvānprabhāvān sakalāmarendrāḥ
tadā svayaṃ vṛtraripuḥ surendraiḥ sureśvaraḥ sarvasamṛddhihetuḥ
sureśvaraṃ yakṣamuvāca ko vā bhavānitītthaṃ sa kutūhalātmā
tadā hyadṛśyaṃ gata eva yakṣastadāṃbikā haimavatī śubhāsyā
umā śubhairābharaṇairanekaiḥ suśobhamānā tvanu cāvirāsīt
tāṃ śakramukhyā bahuśobhamānāmumāmajāṃ haimavatīmapṛcchan
kimetadīśe bahuśobhamāne vāṃbike yakṣavapuścakāsti
niśamya tadyakṣamumāmbikāha tvagocaraśceti surāḥ saśakrāḥ
praṇemurenāṃ mṛgarājagāminīmumāmajāṃ lohitaśuklakṛṣṇām
saṃbhāvitā sā sakalāmarendraiḥ sarvapravṛttistu surāsurāṇām
ahaṃ purāsaṃ prakṛtiś ca puṃso yakṣasya cājñāvaśagetyathāha
tasmāddvijāḥ sarvamajasya tasya niyogataścāṇḍamabhūdajādvai
ajaś ca aṇḍādakhilaṃ ca tasmājjyotirgaṇairlokamajātmakaṃ tat
iti śrīliṅgamahāpurāṇe pūrvabhāge bhuvanakośavinyāsanirṇayo nāma tripañcāśattamo 'dhyāyaḥ
sūta uvāca
jyotirgaṇapracāraṃ vai saṃkṣipyāṇḍe bravīmyaham
devakṣetrāṇi cālokya grahacāraprasiddhaye
mānasopari māhendrī prācyāṃ meroḥ purī sthitā
dakṣiṇe bhānuputrasya varuṇasya ca vāruṇī
saumye somasya vipulā tāsu digdevatāḥ sthitāḥ
amarāvatī saṃyamanī sukhā caiva vibhā kramāt
lokapālopariṣṭāt tu sarvato dakṣiṇāyane
kāṣṭhāṃ gatasya sūryasya gatir yā tāṃ nibodhata
dakṣiṇaprakrame bhānuḥ kṣipteṣuriva dhāvati
jyotiṣāṃ cakramādāya satataṃ parigacchati
purāntago yadā bhānuḥ śakrasya bhavati prabhuḥ
sarvaiḥ sāyamanaiḥ sauro hyudayo dṛśyate dvijāḥ
sa eva sukhavatyāṃ tu niśāntasthaḥ pradṛśyate
astameti punaḥ sūryo vibhāyāṃ viśvadṛg vibhuḥ
mayā prokto'marāvatyāṃ yathāsau vāritaskaraḥ
tathā saṃyamanīṃ prāpya sukhāṃ caiva vibhāṃ khagaḥ
yadāparāhṇastvāgneyyāṃ pūrvāhṇo nairṛte dvijāḥ
tadā tvapararātraś ca vāyubhāge sudāruṇaḥ
īśānyāṃ pūrvarātrastu gatireṣā ca sarvataḥ
evaṃ puṣkaramadhye tu yadā sarpati vāripaḥ
triṃśāṃśakaṃ tu medinyāṃ muhūrtenaiva gacchati
yojanānāṃ muhūrtasya imāṃ saṃkhyāṃ nibodhata
pūrṇā śatasahasrāṇāmekatriṃśattu sā smṛtā
pañcāśacca tathānyāni sahasrāṇyadhikāni tu
mauhūrtikī gatirhyeṣā bhāskarasya mahātmanaḥ
etena gatiyogena yadā kāṣṭhāṃ tu dakṣiṇām
paryapṛcchet pataṅgo'pi saumyāśāṃ cottare 'hani
madhye tu puṣkarasyātha bhramate dakṣiṇāyane
mānasottaraśaile tu mahātejā vibhāvasuḥ
maṇḍalānāṃ śataṃ pūrṇaṃ tadaśītyadhikaṃ vibhuḥ
bāhyaṃ cābhyantaraṃ proktamuttarāyaṇadakṣiṇe
pratyahaṃ carate tāni sūryo vai maṇḍalāni tu
kulālacakraparyanto yathā śīghraṃ pravartate
dakṣiṇaprakrame devas tathā śīghraṃ pravartate
tasmātprakṛṣṭāṃ bhūmiṃ tu kālenālpena gacchati
sūryo dvādaśabhiḥ śīghraṃ muhūrtairdakṣiṇāyane
trayodaśārdhamṛkṣāṇāmahnā tu carate raviḥ
muhūrtaistāvadṛkṣāṇi naktamaṣṭādaśaiścaran
kulālacakramadhyaṃ tu yathā mandaṃ prasarpati
tathodagayane sūryaḥ sarpate mandavikramaḥ
tasmāddīrgheṇa kālena bhūmimalpāṃ tu gacchati
sa ratho dhiṣṭhito bhānorādityairmunibhis tathā
gandharvairapsarobhiś ca grāmaṇīsarparākṣasaiḥ
pradīpayan sahasrāṃśuragrataḥ pṛṣṭhato'pyadhaḥ
ūrdhvataś ca karaṃ tyaktvā sabhāṃ brāhmīmanuttamām
aṃbhobhir munibhistyaktaiḥ saṃdhyāyāṃ tu niśācarān
hatvā hatvā tu samprāptān brāhmaṇaiścarate raviḥ
aṣṭādaśa muhūrtaṃ tu uttarāyaṇapaścimam
aharbhavati taccāpi carate mandavikramaḥ
trayodaśārdham ṛkṣāṇi naktaṃ dvādaśabhī raviḥ
muhūrtais tāvad ṛkṣāṇi divāṣṭādaśabhiścaran
tato mandataraṃ nābhyāṃ cakraṃ bhramati vai yathā
mṛtpiṇḍa iva madhyastho dhruvo bhramati vai tathā
triṃśanmuhūrtair evāhur ahorātraṃ purāvidaḥ
ubhayoḥ kāṣṭhayormadhye bhramato maṇḍalāni tu
kulālacakranābhistu yathā tatraiva vartate
auttānapādo bhramati grahaiḥ sārdhaṃ grahāgraṇīḥ
gaṇo munijyotiṣāṃ tu manasā tasya sarpati
adhiṣṭhitaḥ punastena bhānustvādāya tiṣṭhati
kiraṇaiḥ sarvatastoyaṃ devo vai sasamīraṇaḥ
auttānapādasya sadā dhruvatvaṃ vai prasādataḥ
viṣṇorauttānapādena cāptaṃ tātasya hetunā
āpaḥ pītāstu sūryeṇa kramante śaśinaḥ kramāt
niśākarānnisravante jīmūtānpratyapaḥ kramāt
vṛndaṃ jalamucāṃ caiva śvasanenābhitāḍitam
kṣmāyāṃ sṛṣṭiṃ visṛjate 'bhāsayattena bhāskaraḥ
toyasya nāsti vai nāśaḥ tadaiva parivartate
hitāya sarvajantūnāṃ gatiḥ śarveṇa nirmitā
bhūrbhuvaḥ svas tathā hyāpo hyannaṃ cāmṛtameva ca
prāṇā vai jagatāmāpo bhūtāni bhuvanāni ca
bahunātra kimuktena carācaramidaṃ jagat
apāṃ śivasya bhagavānādhipatye vyavasthitaḥ
apāṃ tvadhipatirdevo bhava ityeva kīrtitaḥ
bhavātmakaṃ jagatsarvamiti kiṃ ceha cādbhutam
nārāyaṇatvaṃ devasya hareścādbhiḥ kṛtaṃ vibhoḥ
jagatāmālayo viṣṇus tv āpastasyālayāni tu
dandahyamāneṣu carācareṣu godhūmabhūtās tvathaniṣkramanti
yā yā ūrdhvaṃ māruteneritā vai tāstāstvabhrāṇyagninā vāyunā ca
ato dhūmāgnivātānāṃ saṃyogastvabhramucyate
vārīṇi varṣatītyabhramabhrasyeśaḥ sahasradṛk
yajñadhūmodbhavaṃ cāpi dvijānāṃ hitakṛtsadā
dāvāgnidhūmasambhūtam abhraṃ vanahitaṃ smṛtam
mṛtadhūmodbhavaṃ tvabhramaśubhāya bhaviṣyati
abhicārāgnidhūmotthaṃ bhūtanāśāya vai dvijāḥ
evaṃ dhūmaviśeṣeṇa jagatāṃ vai hitāhitam
tasmādācchādayeddhūmamabhicārakṛtaṃ naraḥ
anācchādya dvijaḥ kuryāddhūmaṃ yaścābhicārikam
evamuddiśya lokasya kṣayakṛcca bhaviṣyati
apāṃ nidhānaṃ jīmūtāḥ ṣaṇmāsāniha suvratāḥ
varṣayantyeva jagatāṃ hitāya pavanājñayā
stanitaṃ ceha vāyavyaṃ vaidyutaṃ pāvakodbhavam
tridhā teṣāmihotpattirabhrāṇāṃ munipuṅgavāḥ
na bhraśyanti yato'bhrāṇi mehanānmegha ucyate
kāṣṭhāvāhāś ca vairiñcyāḥ pakṣāścaiva pṛthagvidhāḥ
ājyānāṃ kāṣṭhasaṃyogādagnerdhūmaḥ pravartitaḥ
dvitīyānāṃ ca saṃbhūtirviriñcocchvāsavāyunā
bhūbhṛtāṃ tvatha pakṣaistu maghavaccheditaistataḥ
vāhneyāstvatha jīmūtāstvāvahasthānagāḥ śubhāḥ
viriñcocchvāsajāḥ sarve pravahaskandhajāstataḥ
pakṣajāḥ puṣkarādyāś ca varṣanti ca yadā jalam
mūkāḥ saśabdaduṣṭāśās tvetaiḥ kṛtyaṃ yathākramam
kṣāmavṛṣṭipradā dīrghakālaṃ śītasamīriṇaḥ
jīvakāś ca tathā kṣīṇā vidyuddhvanivivarjitāḥ
tiṣṭhantyākrośamātre tu dharāpṛṣṭhāditastataḥ
ardhakrośe tu sarve vai jīmūtā girivāsinaḥ
meghā yojanamātraṃ tu sādhyatvād bahutoyadāḥ
dharāpṛṣṭhāddvijāḥ kṣmāyāṃ vidyudguṇasamanvitāḥ
teṣāṃ teṣāṃ vṛṣṭisargaṃ tredhā kathitamatra tu
pakṣajāḥ kalpajāḥ sarve parvatānāṃ mahattamāḥ
kalpānte te ca varṣanti rātrau nāśāya śāradāḥ
pakṣajāḥ puṣkarādyāś ca varṣanti ca yadā jalam
tadārṇavamabhūtsarvaṃ tatra śete niśīśvaraḥ
āgneyānāṃ śvāsajānāṃ pakṣajānāṃ dvijarṣabhāḥ
jaladānāṃ sadā dhūmo hyāpyāyana iti smṛtaḥ
pauṇḍrāstu vṛṣṭayaḥ sarvā vaidyutāḥ śītaśasyadāḥ
puṇḍradeśeṣu patitā nāgānāṃ śīkarā himāḥ
gāṅgā gaṅgāmbusambhūtā parjanyena parāvahaiḥ
nagānāṃ ca nadīnāṃ ca diggajānāṃ samākulam
meghānāṃ ca pṛthagbhūtaṃ jalaṃ prāyādagādagam
parāvaho yaḥ śvasanaś cānayatyambikāgurum
menāpatimatikramya vṛṣṭiśeṣaṃ dvijāḥ param
abhyeti bhārate varṣe tvaparāntavivṛddhaye
vṛṣṭayaḥ kathitā hyadya dvidhā vastu vivṛddhaye
sasyadvayasya saṃkṣepātprabravīmi yathāmati
sraṣṭā bhānurmahātejā vṛṣṭīnāṃ viśvadṛg vibhuḥ
so'pi sākṣāddvijaśreṣṭhāśceśānaḥ paramaḥ śivaḥ
sa eva tejastvojastu balaṃ viprā yaśaḥ svayam
cakṣuḥ śrotraṃ mano mṛtyurātmā manyur vidig diśaḥ
satyaṃ ṛtaṃ tathā vāyuraṃbaraṃ khacaraś ca saḥ
lokapālo harirbrahmā rudraḥ sākṣānmaheśvaraḥ
sahasrakiraṇaḥ śrīmānaṣṭahastaḥ sumaṅgalaḥ
ardhanārivapuḥ sākṣāt trinetras tridaśādhipaḥ
asyaiveha prasādāttu vṛṣṭirnānābhavaddvijāḥ
sahasraguṇamutsraṣṭumādatte kiraṇairjalam
jalasya nāśo vṛddhirvā nāstyevāsya vicārataḥ
dhruveṇādhiṣṭhito vāyurvṛṣṭiṃ saṃharate punaḥ
grahān niḥsṛtya sūryāt tu kṛtsne nakṣatramaṇḍale
cārasyānte viśatyarke dhruveṇa samadhiṣṭhitā
iti śrīliṅgamahāpurāṇe pūrvabhāge jyotiścakre sūryagatyādikathanaṃ nāma catuḥpañcāśattamo 'dhyāyaḥ
sūta uvāca
sauraṃ saṃkṣepato vakṣye rathaṃ śaśina eva ca
grahāṇām itareṣāṃ ca yathā gacchati cāmbupaḥ
saurastu brahmaṇā sṛṣṭo rathastvarthavaśena saḥ
saṃvatsarasyāvayavaiḥ kalpitaś ca dvijarṣabhāḥ
trinābhinā tu cakreṇa pañcāreṇa samanvitaḥ
sauvarṇaḥ sarvadevānāmāvāso bhāskarasya tu
navayojanasāhasro vistārāyāmataḥ smṛtaḥ
dviguṇo'pi rathopasthādīṣādaṇḍaḥ pramāṇataḥ
asaṅgaistu hayairyukto yataścakraṃ tataḥ sthitaiḥ
vājinastasya vai sapta chandobhir nirmitāstu te
cakrapakṣe nibaddhāstu dhruve cākṣaḥ samarpitaḥ
sahāśvacakro bhramate sahākṣo bhramate dhruvaḥ
akṣaḥ sahaikacakreṇa bhramate 'sau dhruveritaḥ
prerako jyotiṣāṃ dhīmān dhruvo vai vātaraśmibhiḥ
yugākṣakoṭisambaddhau dvau raśmī syandanasya tu
dhruveṇa bhramate raśminibaddhaḥ sa yugākṣayoḥ
bhramato maṇḍalāni syuḥ khecarasya rathasya tu
yugākṣakoṭī te tasya dakṣiṇe syandanasya hi
dhruveṇa pragṛhīte vai vicakrāśve ca rajjubhiḥ
bhramantamanugacchanti dhruvaṃ raśmī ca tāvubhau
yugākṣakoṭistvetasya vātormisyandanasya tu
kīle saktā yathā rajjurbhramate sarvatodiśam
bhrāmyatastasya raśmī tu maṇḍaleṣūttarāyaṇe
vardhete dakṣiṇe caiva bhramatā maṇḍalāni tu
ākṛṣyete yadā te vai dhruveṇādhiṣṭhite tadā
ābhyantarasthaḥ sūryo'tha bhramate maṇḍalāni tu
aśītimaṇḍalaśataṃ kāṣṭhayorantaraṃ dvayoḥ
dhruveṇa mucyamānābhyāṃ raśmibhyāṃ punareva tu
tathaiva bāhyataḥ sūryo bhramate maṇḍalāni tu
udveṣṭayan sa vegena maṇḍalāni tu gacchati
devāścaiva tathā nityaṃ munayaś ca divāniśam
yajanti satataṃ devaṃ bhāskaraṃ bhavamīśvaram
saratho'dhiṣṭhito devairādityairmunibhis tathā
gandharvairapsarobhiś ca grāmaṇīsarparākṣasaiḥ
ete vasanti vai sūrye dvau dvau māsau krameṇa tu
āpyāyayanti cādityaṃ tejobhir bhāskaraṃ śivam
grathitaiḥ svairvacobhistu stuvanti munayo ravim
gandharvāpsarasaścaiva nṛtyageyairupāsate
grāmaṇīyakṣabhūtāni kurvate 'bhīṣusaṃgraham
sarpā vahanti vai sūryaṃ yātudhānā anuyānti ca
vālakhilyā nayantyastaṃ parivāryodayādravim
ityete vai vasantīha dvau dvau māsau divākare
madhuś ca mādhavaścaiva śukraś ca śucireva ca
nabhonabhasyau viprendrā iṣaścorjastathaiva ca
sahaḥsahasyau ca tathā tapasyaś ca tapaḥ punaḥ
ete dvādaśa māsāstu varṣaṃ vai mānuṣaṃ dvijāḥ
vāsantikas tathā graiṣmaḥ śubho vai vārṣikas tathā
śāradaś ca himaścaiva śaiśira ṛtavaḥ smṛtāḥ
dhātāryamātha mitraś ca varuṇaścendra eva ca
vivasvāṃścaiva pūṣā ca parjanyo'ṃśur bhagas tathā
tvaṣṭā viṣṇuḥ pulastyaś ca pulahaścātrireva ca
vasiṣṭhaścāṅgirāścaiva bhṛgurbuddhimatāṃ varaḥ
bhāradvājo gautamaś ca kaśyapaś ca kratus tathā
jamadagniḥ kauśikaś ca vāsukiḥ kaṅkaṇīkaraḥ
takṣakaś ca tathā nāga elāpatras tathā dvijāḥ
śaṅkhapālas tathā cānyastvairāvata iti smṛtaḥ
dhanañjayo mahāpadmas tathā karkoṭakaḥ smṛtaḥ
kambalo 'śvataraścaiva tumbururnāradas tathā
hāhā hūhūrmuniśreṣṭhā viśvāvasuranuttamaḥ
ugraseno 'tha suruciranyaścaiva parāvasuḥ
citraseno mahātejāścorṇāyuścaiva suvratāḥ
dhṛtarāṣṭraḥ sūryavarcā devī sākṣāt kṛtasthalā
śubhānanā śubhaśroṇir divyā vai puñjikasthalā
menakā sahajanyā ca pramlocātha śucismitā
anumlocā ghṛtācī ca viśvācī corvaśī tathā
pūrvacittiriti khyātā devī sākṣāttilottamā
raṃbhā cāmbhojavadanā rathakṛd grāmaṇīḥ śubhaḥ
rathaujā rathacitraś ca subāhurvai rathasvanaḥ
varuṇaś ca tathaivānyaḥ suṣeṇaḥ senajicchubhaḥ
tārkṣyaścāriṣṭanemiś ca kṣatajit satyajittathā
rakṣohetiḥ prahetiś ca pauruṣeyo vadhas tathā
sarpo vyāghraḥ punaścāpo vāto vidyuddivākaraḥ
brahmopetaś ca rakṣendro yajñopetastathaiva ca
ete devādayaḥ sarve vasantyarke krameṇa tu
sthānābhimānino hyete gaṇā dvādaśa saptakāḥ
dhātrādiviṣṇuparyantā devā dvādaśa kīrtitāḥ
ādityaṃ paramaṃ bhānuṃ bhābhirāpyāyayanti te
pulastyādyāḥ kauśikāntā munayo munisattamāḥ
dvādaśaiva stavairbhānuṃ stuvanti ca yathākramam
nāgāścāśvatarāntāstu vāsukipramukhāḥ śubhāḥ
dvādaśaiva mahādevaṃ vahantyevaṃ yathākramam
krameṇa sūryavarcāntās tumburupramukhāmbupam
gītairenamupāsante gandharvā dvādaśottamāḥ
kṛtasthalādyā raṃbhāntā divyāścāpsaraso ravim
tāṇḍavaiḥ sarasaiḥ sarvāścopāsante yathākramam
divyāḥ satyajidantāś ca grāmaṇyo rathakṛnmukhāḥ
dvādaśāsya krameṇaiva kurvate'bhīṣusaṃgraham
prayānti yajñopetāntā rakṣohetimukhāḥ saha
sāyudhā dvādaśaivaite rākṣasāśca yathākramam
dhātāryamā pulastyaś ca pulahaś ca prajāpatiḥ
urago vāsukiścaiva kaṅkaṇīkaś ca tāvubhau
tumburur nāradaścaiva gandharvau gāyatāṃ varau
kṛtasthalāpsarāścaiva tathā vai puñjikasthalā
grāmaṇī rathakṛccaiva rathaujāścaiva tāvubhau
rakṣohetiḥ prahetiś ca yātudhānāvudāhṛtau
madhumādhavayoreṣa gaṇo vasati bhāskare
vasanti grīṣmakau māsau mitraś ca varuṇaś ca ha
ṛṣiratrirvasiṣṭhaś ca takṣako nāga eva ca
menakā sahajanyā ca gandharvau ca hāhāhūhūḥ
subāhunāmā grāmaṇyau rathacitraś ca tāvubhau
pauruṣeyo vadhaścaiva yātudhānāvudāhṛtau
ete vasanti vai sūrye māsayoḥ śuciśukrayoḥ
tataḥ sūrye punaścānyā nivasantīha devatāḥ
indraścaiva vivasvāṃś ca aṅgirā bhṛgureva ca
elāpatras tathā sarpaḥ śaṅkhapālaś ca tāvubhau
viśvāvasūgrasenau ca varuṇaś ca rathasvanaḥ
pramlocā caiva vikhyātā anumlocā ca te ubhe
yātudhānās tathā sarpo vyāghraścaiva tu tāvubhau
nabhonabhasyayoreṣa gaṇo vasati bhāskare
parjanyaścaiva pūṣā ca bharadvājo 'tha gautamaḥ
dhanañjaya irāvāṃś ca suruciḥ saparāvasuḥ
ghṛtācī cāpsaraḥśreṣṭhā viśvācī cātiśobhanā
senajicca suṣeṇaś ca senānīr grāmaṇīś ca tau
āpo vātaś ca tāvetau yātudhānāvubhau smṛtau
vasantyete tu vai sūrye māsa ūrja iṣe ca ha
haimantikau tu dvau māsau vasanti ca divākare
aṃśurbhagaś ca dvāvetau kaśyapaś ca kratuḥ saha
bhujaṅgaś ca mahāpadmaḥ sarpaḥ karkoṭakas tathā
citrasenaś ca gandharva ūrṇāyuścaiva tāvubhau
urvaśī pūrvacittiś ca tathaivāpsarasāvubhe
tārkṣyaścāriṣṭanemiś ca senānīr grāmaṇīś ca tau
vidyuddivākaraścobhau yātudhānāvudāhṛtau
sahe caiva sahasye ca vasantyete divākare
tataḥ śaiśirayoścāpi māsayor nivasanti vai
tvaṣṭā viṣṇurjamadagnirviśvāmitrastathaiva ca
kādraveyau tathā nāgau kambalāśvatarāvubhau
dhṛtarāṣṭraḥ sagandharvaḥ sūryavarcāstathaiva ca
tilottamāpsarāścaiva devī raṃbhā manoharā
rathajitsatyajiccaiva grāmaṇyau lokaviśrutau
brahmopetas tathā rakṣo yajñopetaś ca yaḥ smṛtaḥ
ete devā vasantyarke dvau dvau māsau krameṇa tu
sthānābhimānino hyete gaṇā dvādaśa saptakāḥ
sūryamāpyāyayantyete tejasā teja uttamam
grathitaiḥ svairvacobhistu stuvanti munayo ravim
gandharvāpsarasaścaiva nṛtyageyairupāsate
grāmaṇīyakṣabhūtāni kurvate'bhīṣusaṃgraham
sarpā vahanti vai sūryaṃ yātudhānā anuyānti vai
vālakhilyā nayantyastaṃ parivāryodayādravim
eteṣāmeva devānāṃ yathā tejo yathā tapaḥ
yathāyogaṃ yathāmantraṃ yathādharmaṃ yathābalam
tathā tapatyasau sūryasteṣāmiddhastu tejasā
ityete vai vasantīha dvau dvau māsau divākare
ṛṣayo devagandharvapannagāpsarasāṃ gaṇāḥ
grāmaṇyaś ca tathā yakṣā yātudhānāś ca mukhyataḥ
ete tapanti varṣanti bhānti vānti sṛjanti ca
bhūtānāmaśubhaṃ karma vyapohantīha kīrtitāḥ
mānavānāṃ śubhaṃ hyete haranti ca durātmanām
duritaṃ supracārāṇāṃ vyapohanti kvacit kvacit
vimāne ca sthitā divye kāmage vātaraṃhasi
ete sahaiva sūryeṇa bhramanti divasānugāḥ
varṣantaś ca tapantaś ca hlādayantaś ca vai dvijāḥ
gopāyantīha bhūtāni sarvāṇi dyāmanukṣayāt
sthānābhimāninām etatsthānaṃ manvantareṣu vai
atītānāgatānāṃ vai vartante sāṃprataṃ ca ye
ete vasanti vai sūrye saptakāste caturdaśa
caturdaśasu sarveṣu gaṇā manvantareṣviha
saṃkṣepādvistarāccaiva yathāvṛttaṃ yathāśrutam
kathitaṃ muniśārdūlā devadevasya dhīmataḥ
ete devā vasantyarke dvau dvau māsau krameṇa tu
sthānābhimānino hyete gaṇā dvādaśa saptakāḥ
ityeṣa ekacakreṇa sūryastūrṇaṃ rathena tu
haritairakṣarairaśvaiḥ sarpate 'sau divākaraḥ
ahorātraṃ rathenāsāvekacakreṇa tu bhraman
saptadvīpasamudrāṅgāṃ saptabhiḥ sarpate divi
iti śrīliṅgamahāpurāṇe pūrvabhāge sūryarathanirṇayo nāma pañcapañcāśattamo 'dhyāyaḥ
sūta uvāca
vīthyāśrayāṇi carati nakṣatrāṇi niśākaraḥ
tricakrobhayato'śvaś ca vijñeyastasya vai rathaḥ
śatāraiś ca tribhiścakrairyuktaḥ śuklairhayottamaiḥ
daśabhistvakṛśair divyair asaṃgais tair manojavaiḥ
rathenānena devaiś ca pitṛbhiścaiva gacchati
somo hyambumayair gobhiḥ śuklaiḥ śuklagabhastimān
kramate śuklapakṣādau bhāskarātparamāsthitaḥ
āpūryate parasyāntaḥ satataṃ divasakramāt
devaiḥ pītaṃ kṣaye somamāpyāyayati nityaśaḥ
pītaṃ pañcadaśāhaṃ tu raśminaikena bhāskaraḥ
āpūrayan suṣumnena bhāgaṃ bhāgamanukramāt
ityeṣā sūryavīryeṇa candrasyāpyāyitā tanuḥ
sa paurṇamāsyāṃ dṛśyeta śuklaḥ sampūrṇamaṇḍalaḥ
evamāpyāyitaṃ somaṃ śuklapakṣe dinakramāt
tato dvitīyāprabhṛti bahulasya caturdaśīm
pibantyambumayaṃ devā madhu saumyaṃ sudhāmṛtam
saṃbhṛtaṃ tvardhamāsena hyamṛtaṃ sūryatejasā
pānārthamamṛtaṃ somaṃ paurṇamāsyāmupāsate
ekarātriṃ surāḥ sarve pitṛbhistvṛṣibhiḥ saha
somasya kṛṣṇapakṣādau bhāskarābhimukhasya ca
prakṣīyante parasyāntaḥ pīyamānāḥ kalāḥ kramāt
trayastriṃśacchatāścaiva trayastriṃśattathaiva ca
trayastriṃśatsahasrāṇi devāḥ somaṃ pibanti vai
evaṃ dinakramātpīte vibudhaistu niśākare
pītvārdhamāsaṃ gacchanti amāvāsyāṃ surottamāḥ
pitaraścopatiṣṭhanti amāvāsyāṃ niśākaram
tataḥ pañcadaśe bhāge kiṃcicchiṣṭe kalātmake
aparāhṇe pitṛgaṇā jaghanyaṃ paryupāsate
pibanti dvikalaṃ kālaṃ śiṣṭā tasya kalā tu yā
nisṛtaṃ tadamāvāsyāṃ gabhastibhyaḥ svadhāmṛtam
māsatṛptimavāpyāgryāṃ pītvā gacchanti te 'mṛtam
pitṛbhiḥ pīyamānasya pañcadaśyāṃ kalā tu yā
yāvattu kṣīyate tasya bhāgaḥ pañcadaśastu saḥ
amāvāsyāṃ tatastasyā antarā pūryate punaḥ
vṛddhikṣayau vai pakṣādau ṣoḍaśyāṃ śaśinaḥ smṛtau
evaṃ sūryanimittaiṣā pakṣavṛddhirniśākare
iti śrīliṅgamahāpurāṇe pūrvabhāge somavarṇanaṃ nāma ṣaṭpañcāśattamo 'dhyāyaḥ
sūta uvāca
aṣṭabhiś ca hayairyuktaḥ somaputrasya vai rathaḥ
vāritejomayaścātha piśaṅgaiścaiva śobhanaiḥ
daśabhiścākṛśairaśvairnānāvarṇai rathaḥ smṛtaḥ
śukrasya kṣmāmayairyukto daityācāryasya dhīmataḥ
aṣṭāśvaścātha bhaumasya ratho haimaḥ suśobhanaḥ
jīvasya haimaścāṣṭāśvo mandasyāyasanirmitaḥ
ratha āpomayairaśvairdaśabhistu sitetaraiḥ
svarbhānorbhāskarāreś ca tathā cāṣṭahayaḥ smṛtaḥ
sarve dhruvanibaddhā vai grahāste vātaraśmibhiḥ
etena bhrāmyamāṇāś ca yathāyogaṃ vrajanti vai
yāvantyaścaiva tārāś ca tāvantaścaiva raśmayaḥ
sarve dhruvanibaddhāś ca bhramanto bhrāmayanti tam
alātacakravadyānti vātacakreritāni tu
yasmādvahati jyotīṃṣi pravahastena sa smṛtaḥ
nakṣatrasūryāś ca tathā grahatārāgaṇaiḥ saha
unmukhābhimukhāḥ sarve cakrabhūtāḥ śritā divi
dhruveṇādhiṣṭhitāścaiva dhruvameva pradakṣiṇam
prayānti ceśvaraṃ draṣṭuṃ meḍhībhūtaṃ dhruvaṃ divi
navayojanasāhasro viṣkambhaḥ savituḥ smṛtaḥ
triguṇastasya vistāro maṇḍalasya pramāṇataḥ
dviguṇaḥ sūryavistārād vistāraḥ śaśinaḥ smṛtaḥ
tulyastayostu svarbhānurbhūtvādhastātprasarpati
uddhṛtya pṛthivīchāyāṃ nirmitāṃ maṇḍalākṛtim
svarbhānostu bṛhatsthānaṃ tṛtīyaṃ yat tamomayam
candrasya ṣoḍaśo bhāgo bhārgavasya vidhīyate
viṣkambhānmaṇḍalāccaiva yojanācca pramāṇataḥ
bhārgavātpādahīnastu vijñeyo vai bṛhaspatiḥ
pādahīnau vakrasaurī tathāyāmapramāṇataḥ
vistārānmaṇḍalāccaiva pādahīnastayorbudhaḥ
tārānakṣatrarūpāṇi vapuṣmantīha yāni vai
budhena tāni tulyāni vistārānmaṇḍalādapi
prāyaśaścandrayogīni vidyādṛkṣāṇi tattvavit
tārānakṣatrarūpāṇi hīnāni tu parasparam
śatāni pañca catvāri trīṇi dve caiva yojane
sarvopari nikṛṣṭāni tārakāmaṇḍalāni tu
yojanadvayamātrāṇi tebhyo hrasvaṃ na vidyate
upariṣṭāttrayasteṣāṃ grahā ye dūrasarpiṇaḥ
sauro'ṅgirāś ca vakraś ca jñeyā mandavicāriṇaḥ
tebhyo'dhastāttu catvāraḥ punaranye mahāgrahāḥ
sūryaḥ somo budhaścaiva bhārgavaścaiva śīghragāḥ
tāvantyastārakāḥ koṭyo yāvantyṛkṣāṇi sarvaśaḥ
dhruvāt tu niyamāccaiṣāmṛkṣamārge vyavasthitiḥ
saptāśvasyaiva sūryasya nīcoccatvamanukramāt
uttarāyaṇamārgastho yadā parvasu candramāḥ
uccatvāddṛśyate śīghraṃ nātivyaktairgabhastibhiḥ
tadā dakṣiṇamārgastho nīcāṃ vīthimupāśritaḥ
bhūmirekhāvṛtaḥ sūryaḥ paurṇimāvāsyayos tadā
dadṛśe ca yathākālaṃ śīghramastamupaiti ca
tasmāduttaramārgastho hyamāvāsyāṃ niśākaraḥ
dadṛśe dakṣiṇe mārge niyamāddṛśyate na ca
jyotiṣāṃ gatiyogena sūryasya tamasā vṛtaḥ
samānakālāstamayau viṣuvatsu samodayau
uttarāsu ca vīthīṣu vyantarāstamanodayau
paurṇimāvāsyayor jñeyau jyotiścakrānuvartinau
dakṣiṇāyanamārgastho yadā carati raśmivān
grahāṇāṃ caiva sarveṣāṃ sūryo'dhastāt prasarpati
vistīrṇaṃ maṇḍalaṃ kṛtvā tasyordhvaṃ carate śaśī
nakṣatramaṇḍalaṃ kṛtsnaṃ somādūrdhvaṃ prasarpati
nakṣatrebhyo budhaścordhvaṃ budhādūrdhvaṃ tu bhārgavaḥ
vakrastu bhārgavādūrdhvaṃ vakrād ūrdhvaṃ bṛhaspatiḥ
tasmācchanaiścaraścordhvaṃ tasmātsaptarṣimaṇḍalam
ṛṣīṇāṃ caiva saptānāṃ dhruvasyordhvaṃ vyavasthitiḥ
taṃ viṣṇulokaṃ paramaṃ jñātvā mucyeta kilbiṣāt
dviguṇeṣu sahasreṣu yojanānāṃ śateṣu ca
grahanakṣatratārāsu upariṣṭādyathākramam
grahāś ca candrasūryau ca yutau divyena tejasā
nityamṛkṣeṣu yujyante gacchanto'harniśaṃ kramāt
grahanakṣatrasūryās te nīcoccaṛjusaṃsthitāḥ
samāgame ca bhede ca paśyanti yugapatprajāḥ
ṛtavaḥ ṣaṭ smṛtāḥ sarve samāgacchanti pañcadhā
parasparāsthitā hyete yujyante ca parasparam
asaṃkareṇa vijñeyasteṣāṃ yogastu vai budhaiḥ
evaṃ saṃkṣipya kathitaṃ grahāṇāṃ gamanaṃ dvijāḥ
bhāskarapramukhānāṃ ca yathādṛṣṭaṃ yathāśrutam
grahādhipatye bhagavān brahmaṇā padmayoninā
abhiṣiktaḥ sahasrāṃśū rudreṇa tu yathā guhaḥ
tasmādgrahārcanā kāryā agnau codyaṃ yathāvidhi
ādityagrahapīḍāyāṃ sadbhiḥ kāryārthasiddhaye
iti śrīliṅgamahāpurāṇe pūrvabhāge jyotiścakre grahacārakathanaṃ nāma saptapañcāśattamo 'dhyāyaḥ
ṛṣaya ūcuḥ
abhyaṣiñcatkathaṃ brahmā cādhipatye prajāpatiḥ
devadaityamukhān sarvān sarvātmā vada sāṃpratam
sūta uvāca
grahādhipatye bhagavānabhyaṣiñcaddivākaram
ṛkṣāṇāmoṣadhīnāṃ ca somaṃ brahmā prajāpatiḥ
apāṃ ca varuṇaṃ devaṃ dhanānāṃ yakṣapuṅgavam
ādityānāṃ tathā viṣṇuṃ vasūnāṃ pāvakaṃ tathā
prajāpatīnāṃ dakṣaṃ ca marutāṃ śakrameva ca
daityānāṃ dānavānāṃ ca prahlādaṃ daityapuṅgavam
dharmaṃ pitṝṇām adhipaṃ nirṛtiṃ piśitāśinām
rudraṃ paśūnāṃ bhūtānāṃ nandinaṃ gaṇanāyakam
vīrāṇāṃ vīrabhadraṃ ca piśācānāṃ bhayaṃkaram
mātṝṇāṃ caiva cāmuṇḍāṃ sarvadevanamaskṛtām
rudrāṇāṃ devadeveśaṃ nīlalohitamīśvaram
vighnānāṃ vyomajaṃ devaṃ gajāsyaṃ tu vināyakam
strīṇāṃ devīmumāṃ devīṃ vacasāṃ ca sarasvatīm
viṣṇuṃ māyāvināṃ caiva svātmānaṃ jagatāṃ tathā
himavantaṃ girīṇāṃ tu nadīnāṃ caiva jāhnavīm
samudrāṇāṃ ca sarveṣāmadhipaṃ payasāṃ nidhim
vṛkṣāṇāṃ caiva cāśvatthaṃ plakṣaṃ ca prapitāmahaḥ
gandharvavidyādharakinnarāṇām īśaṃ punaś citrarathaṃ cakāra
nāgādhipaṃ vāsukimugravīryaṃ sarpādhipaṃ takṣakamugravīryam
digvāraṇānāmadhipaṃ cakāra gajendram airāvatam ugravīryam
suparṇamīśaṃ patatāmathāśvarājānamuccaiḥśravasaṃ cakāra
siṃhaṃ mṛgāṇāṃ vṛṣabhaṃ gavāṃ ca mṛgādhipānāṃ śarabhaṃ cakāra
senādhipānāṃ guhamaprameyaṃ śrutismṛtīnāṃ lakulīśamīśam
abhyaṣiñcatsudharmāṇaṃ tathā śaṅkhapadaṃ diśām
ketumantaṃ krameṇaiva hemaromāṇameva ca
pṛthivyāṃ pṛthumīśānaṃ sarveṣāṃ tu maheśvaram
caturmūrtiṣu sarvajñaṃ śaṅkaraṃ vṛṣabhadhvajam
prasādādbhagavāñchambhoścābhyaṣiñcadyathākramam
purābhiṣicya puṇyātmā rarāja bhuvaneśvaraḥ
etadvo vistareṇaiva kathitaṃ munipuṅgavāḥ
abhiṣiktāstatastvete viśiṣṭā viśvayoninā
iti śrīliṅgamahāpurāṇe sūryādyabhiṣekakathanaṃ nāmāṣṭapañcāśattamo 'dhyāyaḥ
sūta uvāca
etacchrutvā tu munayaḥ punastaṃ saṃśayānvitāḥ
papracchuruttaraṃ bhūyastadā te romaharṣaṇam
ṛṣaya ūcuḥ
yadetaduktaṃ bhavatā sūteha vadatāṃ vara
etadvistarato brūhi jyotiṣāṃ ca vinirṇayam
śrutvā tu vacanaṃ teṣāṃ tadā sūtaḥ samāhitaḥ
uvāca paramaṃ vākyaṃ teṣāṃ saṃśayanirṇaye
asminnarthe mahāprājñairyaduktaṃ śāntabuddhibhiḥ
etadvo'haṃ pravakṣyāmi sūryacandramasorgatim
yathā devagṛhāṇīha sūryacandrādayo grahāḥ
ataḥ paraṃ tu trividhamagnervakṣye samudbhavam
divyasya bhautikasyāgner atho'gneḥ pārthivasya ca
vyuṣṭāyāṃ tu rajanyāṃ ca brahmaṇo 'vyaktajanmanaḥ
avyākṛtamidaṃ tvāsīnnaiśena tamasā vṛtam
caturbhāgāvaśiṣṭe 'smin loke naṣṭe viśeṣataḥ
svayaṃbhūrbhagavāṃstatra lokasarvārthasādhakaḥ
khadyotavatsa vyacaradāvirbhāvacikīrṣayā
so'gniṃ sṛṣṭvātha lokādau pṛthivījalasaṃśritaḥ
saṃhṛtya tatprakāśārthaṃ tridhā vyabhajadīśvaraḥ
pavano yastu loke'sminpārthivo vahnirucyate
yaścāsau lokādau sūrye śuciragnistu sa smṛtaḥ
vaidyuto'bjastu vijñeyasteṣāṃ vakṣye tu lakṣaṇam
vaidyuto jāṭharaḥ sauro vārigarbhāstrayo 'gnayaḥ
tasmādapaḥ pibansūryo gobhir dīpyatyasau vibhuḥ
jale cābjaḥ samāviṣṭo nādbhir agniḥ praśāmyati
mānavānāṃ ca kukṣistho nāgniḥ śāmyati pāvakaḥ
arciṣmānpavanaḥ so'gnir niṣprabho jāṭharaḥ smṛtaḥ
yaścāyaṃ maṇḍalī śuklī nirūṣmā samprajāyate
prabhā saurī tu pādena hyastaṃ yāte divākare
agnimāviśate rātrau tasmāddūrātprakāśate
udyantaṃ ca punaḥ sūryam auṣṇyam agneḥ samāviśet
pādena pārthivasyāgnestasmādagnistapatyasau
prakāśoṣṇasvarūpe ca saurāgneye tu tejasī
parasparānupraveśād āpyāyete parasparam
uttare caiva bhūmyardhe tathā hyagniś ca dakṣiṇe
uttiṣṭhati punaḥ sūryaḥ punarvai praviśaty apaḥ
tasmāttāmrā bhavantyāpo divārātripraveśanāt
astaṃ yāti punaḥ sūryo 'harvai praviśaty apaḥ
tasmānnaktaṃ punaḥ śuklā āpo dṛśyanti bhāsvarāḥ
etena kramayogena bhūmyardhe dakṣiṇottare
udayāstamane nityamahorātraṃ viśaty apaḥ
yaścāsau tapate sūryaḥ pibannaṃbho gabhastibhiḥ
pārthivāgnivimiśro 'sau divyaḥ śuciriti smṛtaḥ
sahasrapādasau vahnirvṛttakumbhanibhaḥ smṛtaḥ
ādatte sa tu nāḍīnāṃ sahasreṇa samantataḥ
nādeyīścaiva sāmudrīḥ kūpāścaiva tathā ghanāḥ
sthāvarā jaṅgamāścaiva vāpīkulyādikā apaḥ
tasya raśmisahasraṃ tacchītavarṣoṣṇaniḥsravam
tāsāṃ catuḥśatā nāḍyo varṣante citramūrtayaḥ
bhajanāścaiva mālyāś ca ketanāḥ patanās tathā
amṛtā nāmataḥ sarvā raśmayo vṛṣṭisarjanāḥ
himodvahāś ca tā nāḍyo raśmayas triśatāḥ punaḥ
reśā meghāś ca vātsyāś ca hlādinyo himasarjanāḥ
candrabhā nāmataḥ sarvā pītābhāś ca gabhastayaḥ
śuklāś ca kakubhāścaiva gāvo viśvabhṛtas tathā
śuklāstā nāmataḥ sarvāstriśatīrgharmasarjanāḥ
somo bibharti tābhistu manuṣyapitṛdevatāḥ
manuṣyānauṣadheneha svadhayā ca pitṝnapi
amṛtena surān sarvāṃstisṛbhis tarpayatyasau
vasante caiva grīṣme ca śataiḥ sa tapate tribhiḥ
varṣāsvatho śaradi ca caturbhiḥ saṃpravarṣati
hemante śiśire caiva himamutsṛjate tribhiḥ
indro dhātā bhagaḥ pūṣā mitro'tha varuṇo'ryamā
aṃśur vivasvāṃstvaṣṭā ca parjanyo viṣṇureva ca
varuṇo māghamāse tu sūrya eva tu phālgune
caitre māsi bhavedaṃśurdhātā vaiśākhatāpanaḥ
jyeṣṭhe māsi bhavedindra āṣāḍhe cāryamā raviḥ
vivasvān śrāvaṇe māsi prauṣṭhapade bhagaḥ smṛtaḥ
parjanyo'śvayuje māsi tvaṣṭā vai kārtike raviḥ
mārgaśīrṣe bhavenmitraḥ pauṣe viṣṇuḥ sanātanaḥ
pañcaraśmisahasrāṇi varuṇasyārkakarmaṇi
ṣaḍbhiḥ sahasraiḥ pūṣā tu devo'ṃśuḥ saptabhis tathā
dhātāṣṭabhiḥ sahasraistu navabhistu śatakratuḥ
vivasvān daśabhir yāti yātyekādaśabhir bhagaḥ
saptabhistapate mitrastvaṣṭā caivāṣṭabhiḥ smṛtaḥ
aryamā daśabhir yāti parjanyo navabhis tathā
ṣaḍbhī raśmisahasraistu viṣṇustapati medinīm
vasaṃte kapilaḥ sūryo grīṣme kāñcanasaprabhaḥ
śveto varṣāsu varṇena pāṇḍuḥ śaradi bhāskaraḥ
hemante tāmravarṇastu śiśire lohito raviḥ
iti varṇāḥ samākhyātā mayā sūryasamudbhavāḥ
oṣadhīṣu balaṃ dhatte svadhayā ca pitṛṣvapi
sūryo 'mareṣvapyamṛtaṃ trayaṃ triṣu niyacchati
evaṃ raśmisahasraṃ tatsauraṃ lokārthasādhakam
bhidyate lokamāsādya jalaśītoṣṇaniḥsravam
ityetanmaṇḍalaṃ śuklaṃ bhāsvaraṃ sūryasaṃjñitam
nakṣatragrahasomānāṃ pratiṣṭhāyonireva ca
candrarkṣagrahāḥ sarve vijñeyāḥ sūryasaṃbhavāḥ
nakṣatrādhipatiḥ somo nayanaṃ vāmamīśituḥ
nayanaṃ caivam īśasya dakṣiṇaṃ bhāskaraḥ svayam
teṣāṃ janānāṃ loke'sminnayanaṃ nayate yataḥ
iti śrīliṅgamahāpurāṇe pūrvabhāge sūryaraśmisvarūpakathanaṃ nāmaikonaṣaṣṭitamo 'dhyāyaḥ
sūta uvāca
śeṣāḥ pañca grahā jñeyā īśvarāḥ kāmacāriṇaḥ
paṭhyate cāgnirāditya udakaṃ candramāḥ smṛtaḥ
śeṣāṇāṃ prakṛtiṃ samyagvakṣyamāṇāṃ nibodhata
surasenāpatiḥ skandaḥ paṭhyate 'ṅgārako grahaḥ
nārāyaṇaṃ budhaṃ prāhurdevaṃ jñānavido janāḥ
sarvalokaprabhuḥ sākṣādyamo lokaprabhuḥ svayam
mahāgraho dvijaśreṣṭhā mandagāmī śanaiścaraḥ
devāsuragurū dvau tu bhānumantau mahāgrahau
prajāpatisutāvuktau tataḥ śukrabṛhaspatī
ādityamūlamakhilaṃ trailokyaṃ nātra saṃśayaḥ
bhavatyasmājjagatkṛtsnaṃ sadevāsuramānuṣam
rudrendropendracandrāṇāṃ viprendrāgnidivaukasām
dyutirdyutimatāṃ kṛtsnaṃ yattejaḥ sarvalaukikam
sarvātmā sarvalokeśo mahādevaḥ prajāpatiḥ
sūrya eva trilokeśo mūlaṃ paramadaivatam
tataḥ saṃjāyate sarvaṃ tatraiva pravilīyate
bhāvābhāvau hi lokānām ādityānniḥsṛtau purā
avijñeyo graho viprā dīptimānsuprabho raviḥ
atra gacchanti nidhanaṃ jāyante ca punaḥ punaḥ
kṣaṇā muhūrtā divasā niśāḥ pakṣāś ca kṛtsnaśaḥ
māsāḥ saṃvatsaraścaiva ṛtavo 'tha yugāni ca
tadādityādṛte hyeṣā kālasaṃkhyā na vidyate
kālādṛte na niyamo na dīkṣā nāhnikakramaḥ
ṛtūnāṃ ca vibhāgaś ca puṣpaṃ mūlaṃ phalaṃ kutaḥ
kutaḥ sasyaviniṣpattis tṛṇauṣadhigaṇo'pi ca
abhāvo vyavahārāṇāṃ jantūnāṃ divi ceha ca
jagatpratāpanamṛte bhāskaraṃ rudrarūpiṇam
sa eṣa kālaścāgniś ca dvādaśātmā prajāpatiḥ
tapatyeṣa dvijaśreṣṭhāstrailokyaṃ sacarācaram
sa eṣa tejasāṃ rāśiḥ samastaḥ sārvalaukikaḥ
uttamaṃ mārgamāsthāya rātryahobhir idaṃ jagat
pārśvata ūrdhvam adhaś caiva tāpayatyeṣa sarvaśaḥ
yathā prabhākaro dīpo gṛhamadhye 'valambitaḥ
pārśvata ūrdhvam adhaścaiva tamo nāśayate samam
tadvatsahasrakiraṇo graharājo jagatprabhuḥ
sūryo gobhir jagat sarvam ādīpayati sarvataḥ
rave raśmisahasraṃ yatprāṅmayā samudāhṛtam
teṣāṃ śreṣṭhāḥ punaḥ sapta raśmayo grahayonayaḥ
suṣumno harikeśaś ca viśvakarmā tathaiva ca
viśvavyacāḥ punaścādyaḥ saṃnaddhaś ca tataḥ paraḥ
sarvāvasuḥ punaścānyaḥ svarāḍanyaḥ prakīrtitaḥ
suṣumnaḥ sūryaraśmistu dakṣiṇāṃ rāśim aidhayat
nyagūrdhvādhaḥ pracāro 'sya suṣumnaḥ parikīrtitaḥ
harikeśaḥ purastād yo ṛkṣayoniḥ prakīrtyate
dakṣiṇe viśvakarmā ca raśmirvardhayate budham
viśvavyacāstu yaḥ paścācchukrayoniḥ smṛto budhaiḥ
saṃnaddhaś ca tu yo raśmiḥ sa yonir lohitasya tu
ṣaṣṭhaḥ sarvāvasū raśmiḥ sa yonistu bṛhaspateḥ
śanaiścaraṃ punaś cāpi raśmir āpyāyate svarāṭ
evaṃ sūryaprabhāvena nakṣatragrahatārakāḥ
dṛśyante divi tāḥ sarvāḥ viśvaṃ cedaṃ punarjagat
na kṣīyante yatastāni tasmānnakṣatratā smṛtā
iti śrīliṅgamahāpurāṇe pūrvabhāge ṣaṣṭitamo 'dhyāyaḥ
sūta uvāca
kṣetrāṇyetāni sarvāṇi ātapanti gabhastibhiḥ
teṣāṃ kṣetrāṇyathādatte sūryo nakṣatratārakāḥ
cīrṇena sukṛteneha sukṛtānte grahāśrayāḥ
tāraṇāttārakā hyetāḥ śuklatvāccaiva tārakāḥ
divyānāṃ pārthivānāṃ ca naiśānāṃ caiva sarvaśaḥ
ādānānnityamādityastejasāṃ tamasāmapi
savane syandane'rthe ca dhātur eṣa vibhāṣyate
savanāttejaso 'pāṃ ca tenāsau savitā mataḥ
bahulaścandra ityeṣa hlādane dhāturucyate
śuklatve cāmṛtatve ca śītatve ca vibhāvyate
sūryācandramasordivye maṇḍale bhāsvare khage
jalatejomaye śukle vṛttakuṃbhanibhe śubhe
ghanatoyātmakaṃ tatra maṇḍalaṃ śaśinaḥ smṛtam
ghanatejomayaṃ śuklaṃ maṇḍalaṃ bhāskarasya tu
vasanti sarvadevāś ca sthānānyetāni sarvaśaḥ
manvantareṣu sarveṣu ṛkṣasūryagrahāśrayāḥ
tena grahā gṛhāṇyeva tadākhyāste bhavanti ca
sauraṃ sūryo 'viśatsthānaṃ saumyaṃ somastathaiva ca
śaukraṃ śukro 'viśatsthānaṃ ṣoḍaśārciḥ pratāpavān
bṛhad bṛhaspatiścaiva lohitaścaiva lohitam
śanaiścaraṃ tathā sthānaṃ devaścāpi śanaiścaraḥ
baudhaṃ budhastu svarbhānuḥ svarbhānusthānamāśritaḥ
nakṣatrāṇi ca sarvāṇi nakṣatrāṇi viśanti ca
gṛhāṇyetāni sarvāṇi jyotīṃṣi sukṛtātmanām
kalpādau sampravṛttāni nirmitāni svayaṃbhuvā
sthānānyetāni tiṣṭhanti yāvad ābhūtasaṃplavam
manvantareṣu sarveṣu devasthānāni tāni vai
abhimānino 'vatiṣṭhante devāḥ sthānaṃ punaḥ punaḥ
atītaistu sahaitāni bhāvyābhāvyaiḥ suraiḥ saha
vartante vartamānaiś ca sthānibhistaiḥ suraiḥ saha
asminmanvantare caiva grahā vaimānikāḥ smṛtāḥ
vivasvānaditeḥ putraḥ sūryo vaivasvate'ntare
dyutimānṛṣiputrastu somo devo vasuḥ smṛtaḥ
śukro devastu vijñeyo bhārgavo 'surayājakaḥ
bṛhattejāḥ smṛto devo devācāryo 'ṅgiraḥsutaḥ
budho manoharaścaiva ṛṣiputrastu sa smṛtaḥ
śanaiścaro virūpastu saṃjñāputro vivasvataḥ
agnirvikeśyāṃ jajñe tu yuvāsau lohitārciṣaḥ
nakṣatraṛkṣanāminyo dākṣāyaṇyastu tāḥ smṛtāḥ
svarbhānuḥ siṃhikāputro bhūtasaṃtāpano 'suraḥ
somarkṣagrahasūryeṣu kīrtitāstvabhimāninaḥ
sthānānyetānyathoktāni sthāninyaścaiva devatāḥ
sauram agnimayaṃ sthānaṃ sahasrāṃśorvivasvataḥ
himāṃśostu smṛtaṃ sthānamammayaṃ śuklameva ca
āpyaṃ śyāmaṃ manojñaṃ ca budharaśmigṛhaṃ smṛtam
śuklasyāpyammayaṃ śuklaṃ padaṃ ṣoḍaśaraśmivat
navaraśmi tu bhaumasya lohitaṃ sthānam uttamam
haridrābhaṃ bṛhaccāpi ṣoḍaśārcirbṛhaspateḥ
aṣṭaraśmigṛhaṃ cāpi proktaṃ kṛṣṇaṃ śanaiścare
svarbhānostāmasaṃ sthānaṃ bhūtasaṃtāpanālayam
vijñeyāstārakāḥ sarvās tvṛṣayastvekaraśmayaḥ
āśrayāḥ puṇyakīrtīnāṃ śuklāścāpi svavarṇataḥ
ghanatoyātmikā jñeyāḥ kalpādāveva nirmitāḥ
ādityaraśmisaṃyogātsaṃprakāśātmikāḥ smṛtāḥ
navayojanasāhasro viṣkaṃbhaḥ savituḥ smṛtaḥ
triguṇastasya vistāro maṇḍalasya pramāṇataḥ
dviguṇaḥ sūryavistārādvistāraḥ śaśinaḥ smṛtaḥ
tulyastayostu svarbhānurbhūtvādhastātprasarpati
uddhṛtya pṛthivīchāyāṃ nirmitāṃ maṇḍalākṛtim
svarbhānostu bṛhatsthānaṃ tṛtīyaṃ yattamomayam
ādityāttacca niṣkramya samaṃ gacchati parvasu
ādityameti somācca punaḥ saureṣu parvasu
svarbhānuṃ nudate yasmāttasmātsvarbhānurucyate
candrasya ṣoḍaśo bhāgo bhārgavasya vidhīyate
viṣkaṃbhānmaṇḍalāccaiva yojanāgrātpramāṇataḥ
bhārgavātpādahīnastu vijñeyo vai bṛhaspatiḥ
bṛhaspateḥ pādahīnau vakrasaurī ubhau smṛtau
vistārānmaṇḍalāccaiva pādahīnastayorbudhaḥ
tārānakṣatrarūpāṇi vapuṣmantīha yāni vai
budhena tāni tulyāni vistārānmaṇḍalācca vai
prāyaśaścandrayogīni vidyādṛkṣāṇi tattvavit
tārānakṣatrarūpāṇi hīnāni tu parasparam
śatāni pañca catvāri trīṇi dve caiva yojane
sarvopari nikṛṣṭāni tārakāmaṇḍalāni tu
yojanānyardhamātrāṇi tebhyo hrasvaṃ na vidyate
upariṣṭāttrayasteṣāṃ grahāste dūrasarpiṇaḥ
sauro'ṅgirāś ca vakraś ca jñeyā mandavicāriṇaḥ
pūrvameva samākhyātā gatisteṣāṃ yathākramam
eteṣveva grahāḥ sarve nakṣatreṣu samutthitāḥ
vivasvānaditeḥ putraḥ sūryo vai munisattamāḥ
viśākhāsu samutpanno grahāṇāṃ prathamo grahaḥ
tviṣimān dharmaputrastu somo devo vasustu saḥ
śītaraśmiḥ samutpannaḥ kṛttikāsu niśākaraḥ
ṣoḍaśārcirbhṛgoḥ putraḥ śukraḥ sūryādanantaram
tārāgrahāṇāṃ pravarastiṣye kṣetre samutthitaḥ
grahaścāṅgirasaḥ putro dvādaśārcirbṛhaspatiḥ
phālgunīṣu samutpannaḥ pūrvākhyāsu jagadguruḥ
navārcirlohitāṅgaś ca prajāpatisuto grahaḥ
āṣāḍhāsviha pūrvāsu samutpanna iti smṛtaḥ
revatīṣveva saptārciḥsthāne sauriḥ śanaiścaraḥ
saumyo budho dhaniṣṭhāsu pañcārcir udito grahaḥ
tamomayo mṛtyusutaḥ prajākṣayakaraḥ śikhī
āśleṣāsu samutpannaḥ sarvahārī mahāgrahaḥ
tathā svanāmadheyeṣu dākṣāyaṇyaḥ samutthitāḥ
tamovīryamayo rāhuḥ prakṛtyā kṛṣṇamaṇḍalaḥ
bharaṇīṣu samutpanno grahaścandrārkamardanaḥ
ete tārā grahāścāpi boddhavyā bhārgavādayaḥ
janmanakṣatrapīḍāsu yānti vaiguṇyatāṃ yataḥ
mucyate tena doṣeṇa tatastadgrahabhaktitaḥ
sarvagrahāṇāmeteṣāmādirāditya ucyate
tārāgrahāṇāṃ śukrastu ketūnāṃ cāpi dhūmavān
dhruvaḥ kila grahāṇāṃ tu vibhaktānāṃ caturdiśam
nakṣatrāṇāṃ śraviṣṭhā syādayanānāṃ tathottaram
varṣāṇāṃ caiva pañcānāmādyaḥ saṃvatsaraḥ smṛtaḥ
ṛtūnāṃ śiśiraścāpi māsānāṃ māgha ucyate
pakṣāṇāṃ śuklapakṣastu tithīnāṃ pratipattathā
ahorātravibhāgānāmahaścādiḥ prakīrtitaḥ
muhūrtānāṃ tathaivādirmuhūrto rudradaivataḥ
kṣaṇaścāpi nimeṣādiḥ kālaḥ kālavidāṃ varāḥ
śravaṇāntaṃ dhaniṣṭhādi yugaṃ syātpañcavārṣikam
bhānorgativiśeṣeṇa cakravatparivartate
divākaraḥ smṛtastasmātkālakṛdvibhurīśvaraḥ
caturvidhānāṃ bhūtānāṃ pravartakanivartakaḥ
tasyāpi bhagavān rudraḥ sākṣāddevaḥ pravartakaḥ
ityeṣa jyotiṣāmevaṃ saṃniveśo 'rthaniścayaḥ
lokasaṃvyavahārārthaṃ mahādevena nirmitaḥ
buddhipūrvaṃ bhagavatā kalpādau sampravartitaḥ
sa āśrayo'bhimānī ca sarvasya jyotirātmakaḥ
ekarūpapradhānasya pariṇāmo'yamadbhutaḥ
naiṣa śakyaḥ prasaṃkhyātuṃ yāthātathyena kenacit
gatāgataṃ manuṣyeṇa jyotiṣāṃ māṃsacakṣuṣā
āgamādanumānācca pratyakṣādupapattitaḥ
parīkṣya nipuṇaṃ buddhyā śraddhātavyaṃ vipaścitā
cakṣuḥ śāstraṃ jalaṃ lekhyaṃ gaṇitaṃ munisattamāḥ
pañcaite hetavo jñeyā jyotirmānavinirṇaye
iti śrīliṅgamahāpurāṇe pūrvabhāge grahasaṃkhyāvarṇanaṃ nāmaikaṣaṣṭitamo 'dhyāyaḥ
ṛṣaya ūcuḥ
kathaṃ viṣṇoḥ prasādādvai dhruvo buddhimatāṃ varaḥ
meḍhībhūto grāhāṇāṃ vai vaktumarhasi sāṃpratam
sūta uvāca
etamarthaṃ mayā pṛṣṭo nānāśāstraviśāradaḥ
mārkaṇḍeyaḥ purā prāha mahyaṃ śuśrūṣave dvijāḥ
mārkaṇḍeya uvāca
sārvabhaumo mahātejāḥ sarvaśastrabhṛtāṃ varaḥ
uttānapādo rājā vai pālayāmāsa medinīm
tasya bhāryādvayam abhūt sunītiḥ surucis tathā
agrajāyāmabhūtputraḥ sunītyāṃ tu mahāyaśāḥ
dhruvo nāma mahāprājñaḥ kuladīpo mahāmatiḥ
kadācit saptavarṣe'pi pituraṅkam upāviśat
surucistaṃ vinirdhūya svaputraṃ prītimānasā
nyaveśayattaṃ viprendrā hyaṅkaṃ rūpeṇa mānitā
alabdhvā sa piturdhīmānaṅkaṃ duḥkhitamānasaḥ
mātuḥ samīpamāgamya ruroda sa punaḥ punaḥ
rudantaṃ putramāhedaṃ mātā śokapariplutā
surucirdayitā bhartustasyāḥ putro'pi tādṛśaḥ
mama tvaṃ mandabhāgyāyā jātaḥ putro'pyabhāgyavān
kiṃ śocasi kimarthaṃ tvaṃ rodamānaḥ punaḥ punaḥ
saṃtaptahṛdayo bhūtvā mama śokaṃ kariṣyasi
svasthasthānaṃ dhruvaṃ putra svaśaktyā tvaṃ samāpnuyāḥ
ityuktaḥ sa tu mātrā vai nirjagāma tadā vanam
viśvāmitraṃ tato dṛṣṭvā praṇipatya yathāvidhi
uvāca prāñjalirbhūtvā bhagavan vaktumarhasi
sarveṣāmuparisthānaṃ kena prāpsyāmi sattama
pituraṅke samāsīnaṃ mātā māṃ surucirmune
vyadhūnayatsa taṃ rājā pitā novāca kiṃcana
etasmāt kāraṇād brahmaṃs trasto'haṃ mātaraṃ gataḥ
sunītirāha me mātā mā kṛthāḥ śokamuttamam
svakarmaṇā paraṃ sthānaṃ prāptumarhasi putraka
tasyā hi vacanaṃ śrutvā sthānaṃ tava mahāmune
prāpto vanamidaṃ brahmannadya tvāṃ dṛṣṭavānprabho
tava prasādāt prāpsye'haṃ sthānamadbhutamuttamam
ityuktaḥ sa muniḥ śrīmān prahasann idam abravīt
rājaputra śṛṇuṣvedaṃ sthānamuttamamāpsyasi
ārādhya jagatāmīśaṃ keśavaṃ kleśanāśanam
dakṣiṇāṅgabhavaṃ śaṃbhormahādevasya dhīmataḥ
japa nityaṃ mahāprājña sarvapāpavināśanam
iṣṭadaṃ paramaṃ śuddhaṃ pavitramamalaṃ param
brūhi mantramimaṃ divyaṃ praṇavena samanvitam
namo'stu vāsudevāya ityevaṃ niyatendriyaḥ
dhyāyansanātanaṃ viṣṇuṃ japahomaparāyaṇaḥ
ityuktaḥ praṇipatyainaṃ viśvāmitraṃ mahāyaśāḥ
prāṅmukho niyato bhūtvā jajāpa prītamānasaḥ
śākamūlaphalāhāraḥ saṃvatsaramatandritaḥ
jajāpa mantramaniśamajasraṃ sa punaḥ punaḥ
vetālā rākṣasā ghorāḥ siṃhādyāś ca mahāmṛgāḥ
tamabhyayurmahātmānaṃ buddhimohāya bhīṣaṇāḥ
japan sa vāsudeveti na kiṃcit pratyapadyata
sunītir asya yā mātā tasyā rūpeṇa saṃvṛtā
piśāci samanuprāptā ruroda bhṛśaduḥkhitā
mama tvamekaḥ putro'si kimarthaṃ kliśyate bhavān
māmanāthāmapahāya tapa āsthitavānasi
evamādīni vākyāni bhāṣamāṇāṃ mahātapāḥ
anirīkṣyaiva hṛṣṭātmā harernāma jajāpa saḥ
tataḥ praśemuḥ sarvatra vighnarūpāṇi tatra vai
tato garuḍamāruhya kālameghasamadyutiḥ
sarvadevaiḥ parivṛtaḥ stūyamāno maharṣibhiḥ
āyayau bhagavānviṣṇuḥ dhruvāntikam arātihā
samāgataṃ vilokyātha ko'sāvityeva cintayan
pibanniva hṛṣīkeśaṃ nayanābhyāṃ jagatpatim
japan sa vāsudeveti dhruvastasthau mahādyutiḥ
śaṅkhaprāntena govindaḥ pasparśāsyaṃ hi tasya vai
tataḥ sa paramaṃ jñānamavāpya puruṣottamam
tuṣṭāva prāñjalirbhūtvā sarvalokeśvaraṃ harim
prasīda devadeveśa śaṅkhacakragadādhara
lokātman vedaguhyātman tvāṃ prapanno'smi keśava
na vidustvāṃ mahātmānaṃ sanakādyā maharṣayaḥ
tatkathaṃ tvāmahaṃ vidyāṃ namaste bhuvaneśvara
tamāha prahasanviṣṇurehi vatsa dhruvo bhavān
sthānaṃ dhruvaṃ samāsādya jyotiṣām agrabhug bhava
mātrā tvaṃ sahitastatra jyotiṣāṃ sthānamāpnuhi
matsthānametatparamaṃ dhruvaṃ nityaṃ suśobhanam
tapasārādhya deveśaṃ purā labdhaṃ hi śaṅkarāt
vāsudeveti yo nityaṃ praṇavena samanvitam
namaskārasamāyuktaṃ bhagavacchabdasaṃyutam
japedevaṃ hi yo vidvāndhruvaṃ sthānaṃ prapadyate
tato devāḥ sagandharvāḥ siddhāś ca paramarṣayaḥ
mātrā saha dhruvaṃ sarve tasmin sthāne nyaveśayan
viṣṇorājñāṃ puraskṛtya jyotiṣāṃ sthānamāptavān
evaṃ dhruvo mahātejā dvādaśākṣaravidyayā
avāpa mahatīṃ siddhimetatte kathitaṃ mayā
sūta uvāca
tasmādyo vāsudevāya praṇāmaṃ kurute naraḥ
sa yāti dhruvasālokyaṃ dhruvatvaṃ tasya tattathā
iti śrīliṅgamahāpurāṇe pūrvabhāge bhuvanakośe dhruvasaṃsthānavarṇanaṃ nāma dviṣaṣṭitamo 'dhyāyaḥ
ṛṣaya ūcuḥ
devānāṃ dānavānāṃ ca gandharvoragarakṣasām
utpattiṃ brūhi sūtādya yathākramamanuttamam
sūta uvāca
saṃkalpāddarśanātsparśātpūrveṣāṃ sṛṣṭirucyate
dakṣātprācetasādūrdhvaṃ sṛṣṭirmaithunasaṃbhavā
yadā tu sṛjatastasya devarṣigaṇapannagān
na vṛddhimagamallokastadā maithunayogataḥ
dakṣaḥ putrasahasrāṇi pañca sūtyāmajījanat
tāṃstu dṛṣṭvā mahābhāgān sisṛkṣurvividhāḥ prajāḥ
nāradaḥ prāha haryaśvān dakṣaputrān samāgatān
bhuvaḥ pramāṇaṃ sarvaṃ tu jñātvordhvamadha eva ca
tataḥ sṛṣṭiṃ viśeṣeṇa kurudhvaṃ munisattamāḥ
te tu tadvacanaṃ śrutvā prayātāḥ sarvatodiśam
adyāpi na nivartante samudrādiva sindhavaḥ
haryaśveṣu ca naṣṭeṣu punardakṣaḥ prajāpatiḥ
sūtyāmeva ca putrāṇāṃ sahasramasṛjatprabhuḥ
śabalā nāma te viprāḥ sametāḥ sṛṣṭihetavaḥ
nārado'nugatānprāha punastānsūryavarcasaḥ
bhuvaḥ pramāṇaṃ sarvaṃ tu jñātvā bhrātṝn punaḥ punaḥ
āgatya vātha sṛṣṭiṃ vai kariṣyatha viśeṣataḥ
te'pi tenaiva mārgeṇa jagmurbhrātṛgatiṃ tathā
tatasteṣvapi naṣṭeṣu ṣaṣṭikanyāḥ prajāpatiḥ
vairiṇyāṃ janayāmāsa dakṣaḥ prācetasastadā
prādātsa daśakaṃ dharme kaśyapāya trayodaśa
viṃśatsapta ca somāya catasro 'riṣṭanemaye
dve caiva bhṛguputrāya dve kṛśāśvāya dhīmate
dve caivāṅgirase tadvattāsāṃ nāmāni vistarāt
śṛṇudhvaṃ devamātṝṇāṃ prajāvistāramāditaḥ
marutvatī vasūr yāmir lambā bhānurarundhatī
saṃkalpā ca muhūrtā ca sādhyā viśvā ca bhāminī
dharmapatnyaḥ samākhyātāstāsāṃ putrānvadāmi vaḥ
viśvedevāstu viśvāyāḥ sādhyā sādhyānajījanat
marutvatyāṃ marutvanto vasostu vasavas tathā
bhānostu bhānavaḥ proktā muhūrtāyā muhūrtakāḥ
lambāyā ghoṣanāmāno nāgavīthistu yāmijaḥ
saṃkalpāyāstu saṃkalpo vasusargaṃ vadāmi vaḥ
jyotiṣmantastu ye devā vyāpakāḥ sarvatodiśam
vasavaste samākhyātāḥ sarvabhūtahitaiṣiṇaḥ
āpo dhruvaś ca somaś ca dharaścaivānilo'nalaḥ
pratyūṣaś ca prabhāsaś ca vasavo'ṣṭau prakīrtitāḥ
ajaikapād ahirbudhnyo virūpākṣaḥ sabhairavaḥ
haraś ca bahurūpaś ca tryaṃbakaś ca sureśvaraḥ
sāvitraś ca jayantaś ca pinākī cāparājitaḥ
ete rudrāḥ samākhyātā ekādaśa gaṇeśvarāḥ
kaśyapasya pravakṣyāmi patnībhyaḥ putrapautrakam
aditiś ca ditiścaiva ariṣṭā surasā muniḥ
surabhir vinatā tāmrā tadvat krodhavaśā ilā
kadrūstviṣā danustadvattāsāṃ putrānvadāmi vaḥ
tuṣitā nāma ye devāścākṣuṣasyāntare manoḥ
vaivasvatāntare te vai ādityā dvādaśa smṛtāḥ
indro dhātā bhagastvaṣṭa mitro'tha varuṇo'ryamā
vivasvānsavitā pūṣā aṃśumān viṣṇureva ca
ete sahasrakiraṇā ādityā dvādaśa smṛtāḥ
ditiḥ putradvayaṃ lebhe kaśyapāditi naḥ śrutam
hiraṇyakaśipuṃ caiva hiraṇyākṣaṃ tathaiva ca
danuḥ putraśataṃ lebhe kaśyapād baladarpitam
vipracittiḥ pradhāno'bhūt teṣāṃ madhye dvijottamāḥ
tāmrā ca janayāmāsa ṣaṭ kanyā dvijapuṅgavāḥ
śukīṃ śyenīṃ ca bhāsīṃ ca sugrīvīṃ gṛdhrikāṃ śucim
śukī śukānulūkāṃś ca janayāmāsa dharmataḥ
śyenī śyenāṃs tathā bhāsī kuraṅgāṃś ca vyajījanat
gṛdhrī gṛdhrān kapotāṃś ca pārāvatī vihaṃgamān
haṃsasārasakāraṇḍaplavāñchucirajījanat
ajāśvameṣoṣṭrakharān sugrīvī cāpyajījanat
vinatā janayāmāsa garuḍaṃ cāruṇaṃ śubhā
saudāminīṃ tathā kanyāṃ sarvalokabhayaṅkarīm
surasāyāḥ sahasraṃ tu sarpāṇāmabhavatpurā
kadrūḥ sahasraśirasāṃ sahasraṃ prāpa suvratā
pradhānāsteṣu vikhyātāḥ ṣaḍviṃśatiranuttamāḥ
śeṣavāsukikarkoṭaśaṅkhairāvatakambalāḥ
dhanañjayamahānīlapadmāśvataratakṣakāḥ
elāpatramahāpadmadhṛtarāṣṭrabalāhakāḥ
śaṅkhapālamahāśaṅkhapuṣpadaṃṣṭraśubhānanāḥ
śaṅkhalomā ca nahuṣo vāmanaḥ phaṇitas tathā
kapilo durmukhaścāpi patañjaliriti smṛtaḥ
rakṣogaṇaṃ krodhavaśā mahāmāyaṃ vyajījanat
rudrāṇāṃ ca gaṇaṃ tadvadgomahiṣyau varāṅganā
surabhir janayāmāsa kaśyapāditi naḥ śrutam
munirmunīnāṃ ca gaṇaṃ gaṇamapsarasāṃ tathā
tathā kiṃnaragandharvānariṣṭājanayadbahūn
tṛṇavṛkṣalatāgulmamilā sarvamajījanat
tviṣā tu yakṣarakṣāṃsi janayāmāsa koṭiśaḥ
ete tu kāśyapeyāś ca saṃkṣepātparikīrtitāḥ
eteṣāṃ putrapautrādivaṃśāś ca bahavaḥ smṛtāḥ
evaṃ prajāsu sṛṣṭāsu kaśyapena mahātmanā
pratiṣṭhitāsu sarvāsu carāsu sthāvarāsu ca
abhiṣicyādhipatyeṣu teṣāṃ mukhyānprajāpatiḥ
tato manuṣyādhipatiṃ cakre vaivasvataṃ manum
svāyaṃbhuve'ntare pūrvaṃ brahmaṇā ye 'bhiṣecitāḥ
tairiyaṃ pṛthivī sarvā saptadvīpā saparvatā
yathopadeśamadyāpi dharmeṇa pratipālyate
svāyaṃbhuve'ntare pūrve brahmaṇā ye 'bhiṣecitāḥ
te hyete cābhiṣicyante manavaś ca bhavanti te
manvantareṣvatīteṣu gatā hyeteṣu pārthivāḥ
evamanye'bhiṣicyante prāpte manvantare tataḥ
atītānāgatāḥ sarve nṛpā manvantare smṛtāḥ
etānutpādya putrāṃstu prajāsaṃtānakāraṇāt
kaśyapo gotrakāmastu cacāra sa punastapaḥ
putro gotrakaro mahyaṃ bhavatād iti cintayan
tasyaivaṃ dhyāyamānasya kaśyapasya mahātmanaḥ
brahmayogātsutau paścāt prādurbhūtau mahaujasau
vatsaraścāsitaścaiva tāvubhau brahmavādinau
vatsarānnaidhruvo jajñe raibhyaś ca sumahāyaśāḥ
raibhyasya raibhyā vijñeyā naidhruvasya vadāmi vaḥ
cyavanasya tu kanyāyāṃ sumedhāḥ samapadyata
naidhruvasya tu sā patnī mātā vai kuṇḍapāyinām
asitasyaikaparṇāyāṃ brahmiṣṭhaḥ samapadyata
śāṇḍilyānāṃ varaḥ śrīmāndevalaḥ sumahātapāḥ
śāṇḍilyā naidhruvā raibhyāstrayaḥ pakṣāstu kāśyapāḥ
nava prakṛtayo devāḥ pulastyasya vadāmi vaḥ
caturyuge hyatikrānte manorekādaśe prabhoḥ
ardhāvaśiṣṭe tasmiṃstu dvāpare sampravartite
mānavasya nariṣyantaḥ putra āsīd damaḥ kila
damasya tasya dāyādastṛṇabinduriti smṛtaḥ
tretāyugamukhe rājā tṛtīye saṃbabhūva ha
tasya kanyā tvilavilā rūpeṇāpratimābhavat
pulastyāya sa rājarṣistāṃ kanyāṃ pratyapādayat
ṛṣir airavilo yasyāṃ viśravāḥ samapadyata
tasya patnyaścatasrastu paulastyakulavardhanāḥ
bṛhaspateḥ śubhā kanyā nāmnā vai devavarṇinī
puṣpotkaṭā balākā ca sute mālyavataḥ smṛteḥ
kaikasī mālinaḥ kanyā tāsāṃ vai śṛṇuta prajāḥ
jyeṣṭhaṃ vaiśravaṇaṃ tasmātsuṣuve devavarṇinī
kaikasī cāpyajanayadrāvaṇaṃ rākṣasādhipam
kumbhakarṇaṃ śūrpaṇakhāṃ dhīmantaṃ ca vibhīṣaṇam
puṣpotkaṭā hyajanayatputrāṃstasmāddvijottamāḥ
mahodaraṃ prahastaṃ ca mahāpārśvaṃ kharaṃ tathā
kumbhīnasīṃ tathā kanyāṃ balāyāḥ śṛṇuta prajāḥ
triśirā dūṣaṇaścaiva vidyujjihvaś ca rākṣasaḥ
kanyā vai mālikā cāpi balāyāḥ prasavaḥ smṛtaḥ
ityete krūrakarmāṇaḥ paulastyā rākṣasā nava
vibhīṣaṇo'tiśuddhātmā dharmajñaḥ parikīrtitaḥ
pulastyasya mṛgāḥ putrāḥ sarve vyāghrāś ca daṃṣṭriṇaḥ
bhūtāḥ piśācāḥ sarpāś ca sūkarā hastinas tathā
vānarāḥ kiṃnarāścaiva ye ca kiṃpuruṣās tathā
anapatyaḥ kratustasmin smṛto vaivasvate'ntare
atreḥ patnyo daśaivāsan suṃdaryaś ca pativratāḥ
bhadrāśvasya ghṛtācyāṃ vai daśāpsarasi sūnavaḥ
bhadrābhadrā ca jaladā mandā nandā tathaiva ca
balābalā ca viprendrā yā ca gopābalā smṛtā
tathā tāmarasā caiva varakrīḍā ca vai daśa
ātreyavaṃśaprabhavāstāsāṃ bhartā prabhākaraḥ
svarbhānupihite sūrye patite'smindivo mahīm
tamo'bhibhūte loke'smin prabhā yena pravartitā
svastyastu hi tavetyukte patanniha divākaraḥ
brahmarṣervacanāttasya papāta na vibhurdivaḥ
tataḥ prabhākaretyuktaḥ prabhuratrirmaharṣibhiḥ
bhadrāyāṃ janayāmāsa somaṃ putraṃ yaśasvinam
sa tāsu janayāmāsa punaḥ putrāṃstapodhanaḥ
svastyātreyā iti khyātā ṛṣayo vedapāragāḥ
teṣāṃ dvau khyātayaśasau brahmiṣṭhau ca mahaujasau
datto hyatrivaro jyeṣṭho durvāsāstasya cānujaḥ
yavīyasī svasā teṣāmamalā brahmavādinī
tasya gotradvaye jātāścatvāraḥ prathitā bhuvi
śyāvaś ca pratvasaścaiva vavalguścātha gahvaraḥ
ātreyāṇāṃ ca catvāraḥ smṛtāḥ pakṣā mahātmanām
kāśyapo nāradaścaiva parvatānuddhatas tathā
jajñire mānasā hyete arundhatyā nibodhata
nāradastu vasiṣṭhāyārundhatīṃ pratyapādayat
ūrdhvaretā mahātejā dakṣaśāpāttu nāradaḥ
purā devāsure yuddhe ghore vai tārakāmaye
anāvṛṣṭyā hate loke hyugre lokeśvaraiḥ saha
vasiṣṭhastapasā dhīmāndhārayāmāsa vai prajāḥ
annodakaṃ mūlaphalamoṣadhīś ca pravartayan
tānetāñjīvayāmāsa kāruṇyādauṣadhena ca
arundhatyāṃ vasiṣṭhastu sutān utpādayacchatam
jyāyaso'janayacchakter adṛśyantī parāśaram
rakṣasā bhakṣite śaktau rudhireṇa tu vai tadā
kālī parāśarājjajñe kṛṣṇadvaipāyanaṃ prabhum
dvaipāyano hyaraṇyāṃ vai śukam utpādayatsutam
upamanyuṃ ca pīvaryāṃ viddhīme śukasūnavaḥ
bhūriśravāḥ prabhuḥ śaṃbhuḥ kṛṣṇo gaurastu pañcamaḥ
kanyā kīrtimatī caiva yogamātā dhṛtavratā
jananī brahmadattasya patnī sā tvanuhasya ca
śvetaḥ kṛṣṇaś ca gauraś ca śyāmo dhūmrastathāruṇaḥ
nīlo bādarikaścaiva sarve caite parāśarāḥ
parāśarāṇāmaṣṭau te pakṣāḥ proktā mahātmanām
ata ūrdhvaṃ nibodhadhvam indrapramitisaṃbhavam
vasiṣṭhasya kapiñjalyo ghṛtācyāmudapadyata
trimūrtiryaḥ samākhyāta indrapramitirucyate
pṛthoḥ sutāyāṃ sambhūto bhadrastasyā bhavadvasuḥ
upamanyuḥ sutastasya bahavo hyaupamanyavaḥ
mitrāvaruṇayoścaiva kauṇḍinyā ye pariśrutāḥ
ekārṣeyās tathā cānye vāsiṣṭhā nāma viśrutāḥ
ete pakṣā vasiṣṭhānāṃ smṛtā daśa mahātmanām
ityete brahmaṇaḥ putrā mānasā viśrutā bhuvi
bhartāraś ca mahābhāgā eṣāṃ vaṃśāḥ prakīrtitāḥ
trilokadhāraṇe śaktā devarṣikulasaṃbhavāḥ
teṣāṃ putrāś ca pautrāś ca śataśo'tha sahasraśaḥ
yaistu vyāptāstrayo lokāḥ sūryasyeva gabhastibhiḥ
iti śrīliṅgamahāpurāṇe pūrvabhāge devādisṛṣṭikathanaṃ nāma triṣaṣṭitamo 'dhyāyaḥ
ṛṣaya ūcuḥ
kathaṃ hi rakṣasā śaktir bhakṣitaḥ so'nujaiḥ saha
vāsiṣṭho vadatāṃ śreṣṭha sūta vaktumihārhasi
sūta uvāca
rākṣaso rudhiro nāma vasiṣṭhasya sutaṃ purā
śaktiṃ sa bhakṣayāmāsa śakteḥ śāpātsahānujaiḥ
vasiṣṭhayājyaṃ viprendrās tadādiśyaiva bhūpatim
kalmāṣapādaṃ rudhiro viśvāmitreṇa coditaḥ
bhakṣitaḥ sa iti śrutvā vasiṣṭhastena rakṣasā
śaktiḥ śaktimatāṃ śreṣṭho bhrātṛbhiḥ saha dharmavit
hā putra putra putreti krandamāno muhurmuhuḥ
arundhatyā saha muniḥ papāta bhuvi duḥkhitaḥ
naṣṭaṃ kulamiti śrutvā martuṃ cakre matiṃ tadā
smaranputraśataṃ caiva śaktijyeṣṭhaṃ ca śaktimān
na taṃ vināhaṃ jīviṣye iti niścitya duḥkhitaḥ
āruhya mūrdhānam ajātmajo'sau tayātmavān sarvavid ātmavicca
dharādharasyaiva tadā dharāyāṃ papāta patnyā saha sāśrudṛṣṭiḥ
dharādharāttaṃ patitaṃ dharā tadā dadhāra tatrāpi vicitrakaṇṭhī
karāṃbujābhyāṃ karikhelagāminī rudantamādāya ruroda sā ca
tadā tasya snuṣā prāha patnī śaktermahāmunim
vasiṣṭhaṃ vadatāṃ śreṣṭhaṃ rudantī bhayavihvalā
bhagavanbrāhmaṇaśreṣṭha tava deham idaṃ śubham
pālayasva vibho draṣṭuṃ tava pautraṃ mamātmajam
na tyājyaṃ tava viprendra dehametatsuśobhanam
garbhastho mama sarvārthasādhakaḥ śaktijo yataḥ
evamuktvātha dharmajñā karābhyāṃ kamalekṣaṇā
utthāpya śvaśuraṃ natvā netre saṃmṛjya vāriṇā
duḥkhitāpi paritrātuṃ śvaśuraṃ duḥkhitaṃ tadā
arundhatīṃ ca kalyāṇīṃ prārthayāmāsa duḥkhitām
snuṣāvākyaṃ tataḥ śrutvā vasiṣṭha utthāya bhūtalāt
saṃjñāmavāpya cāliṅgya sā papāta suduḥkhitā
arundhatī karābhyāṃ tāṃ saṃspṛśyāsrākulekṣaṇām
ruroda muniśārdūlo bhāryayā sutavatsalaḥ
atha nābhyaṃbuje viṣṇoryathā tasyāścaturmukhaḥ
āsīno garbhaśayyāyāṃ kumāra ṛcamāha saḥ
tato niśamya bhagavānvasiṣṭha ṛcamādarāt
kenoktamiti saṃcintya tadātiṣṭhatsamāhitaḥ
vyomāṅgaṇastho'tha hariḥ puṇḍarīkanibhekṣaṇaḥ
vasiṣṭhamāha viśvātmā ghṛṇayā sa ghṛṇānidhiḥ
bho vatsa vatsa viprendra vasiṣṭha sutavatsala
tava pautramukhāmbhojād ṛg eṣādya viniḥsṛtā
matsamastava pautro'sau śaktijaḥ śaktimānmune
tasmāduttiṣṭha saṃtyajya śokaṃ brahmasutottama
rudrabhaktaś ca garbhastho rudrapūjāparāyaṇaḥ
rudradevaprabhāveṇa kulaṃ te saṃtariṣyati
evamuktvā ghṛṇī vipraṃ bhagavān puruṣottamaḥ
vasiṣṭhaṃ muniśārdūlaṃ tatraivāntaradhīyata
tataḥ praṇamya śirasā vasiṣṭho vārijekṣaṇam
adṛśyantyā mahātejāḥ pasparśodaramādarāt
hā putra putra putreti papāta ca suduḥkhitaḥ
lalāpārundhatī prekṣya tadāsau rudatīṃ dvijāḥ
svaputraṃ ca smaran duḥkhātpunarehyehi putraka
tava putramimaṃ dṛṣṭvā bho śakte kuladhāraṇam
tavāntikaṃ gamiṣyāmi tava mātrā na saṃśayaḥ
sūta uvāca
evamuktvā rudanvipra āliṅgyārundhatīṃ tadā
papāta tāḍayantīva svasya kukṣī kareṇa vai
adṛśyantī jaghānātha śaktijasyālayaṃ śubhā
svodaraṃ duḥkhitā bhūmau lalāpa ca papāta ca
arundhati tadā bhītā vasiṣṭhaś ca mahāmatiḥ
samutthāpya snuṣāṃ bālāmūcaturbhayavihvalau
vicāramugdhe tava garbhamaṇḍalaṃ karāṃbujābhyāṃ vinihatya durlabham
kulaṃ vasiṣṭhasya samastamapyaho nihantumārye kathamudyatā vada
tavātmajaṃ śaktisutaṃ ca dṛṣṭvā cāsvādya vaktrāmṛtam āryasūnoḥ
trātuṃ yato dehamimaṃ munīndraḥ suniścitaḥ pāhi tataḥ śarīram
sūta uvāca
evaṃ snuṣāmupālabhya muniṃ cārundhatī sthitā
arundhatī vasiṣṭhasya prāha cārteti vihvalā
tvayyeva jīvitaṃ cāsya muner yat suvrate mama
jīvitaṃ rakṣa dehasya dhātrī ca kuru yaddhitam
adṛśyantyuvāca
mayā yadi muniśreṣṭhas trātuṃ vai niścitaṃ svakam
mamāśubhaṃ śubhaṃ dehaṃ kathaṃcit pālayāmyaham
priyaduḥkhamahaṃ prāptā hyasatī nātra saṃśayaḥ
mune duḥkhādahaṃ dagdhā yataḥ putrī mune tava
aho'dbhutaṃ mayā dṛṣṭaṃ duḥkhapātrī hyahaṃ vibho
duḥkhatrātā bhava brahmanbrahmasūno jagadguro
tathāpi bhartṛrahitā dīnā nārī bhavediha
pāhi māṃ tata āryendra paribhūtā bhaviṣyati
pitā mātā ca putrāśca pautrāḥ śvaśura eva ca
ete na bāndhavāḥ strīṇāṃ bhartā bandhuḥ parā gatiḥ
ātmano yaddhi kathitamapyardhamiti paṇḍitaiḥ
tadapyatra mṛṣā hyāsīd gataḥ śaktirahaṃ sthitā
aho mamātra kāṭhinyaṃ manaso munipuṅgava
patiṃ prāṇasamaṃ tyaktvā sthitā yatra kṣaṇaṃ yataḥ
vasiṣṭhāśvatthamāśritya hyamṛtā tu yathā latā
nirmūlāpyamṛtā bhartrā tyaktā dīnā sthitāpyaham
snuṣāvākyaṃ niśamyaiva vasiṣṭho bhāryayā saha
tadā cakre matiṃ dhīmān yātuṃ svāśramamāśramī
kṛcchrātsabhāryo bhagavān vasiṣṭhaḥ svāśramaṃ kṣaṇāt
adṛśyantyā ca puṇyātmā saṃviveśa sa cintayan
sā garbhaṃ pālayāmāsa kathaṃcinmunipuṅgavāḥ
kulasaṃdhāraṇārthāya śaktipatnī pativratā
tataḥ sāsūta tanayaṃ daśame māsi suprabham
śaktipatnī yathā śaktiṃ śaktimantamarundhatī
asūta sā ditirviṣṇuṃ yathā svāhā guhaṃ sutam
agniṃ yathāraṇiḥ patnī śakteḥ sākṣātparāśaram
yadā tadā śaktisūnur avatīrṇo mahītale
śaktistyaktvā tadā duḥkhaṃ pitṝṇāṃ samatāṃ yayau
bhrātṛbhiḥ saha puṇyātmā ādityair iva bhāskaraḥ
rarāja pitṛlokastho vāsiṣṭho munipuṅgavāḥ
jagustadā ca pitaro nanṛtuś ca pitāmahāḥ
prapitāmahāś ca viprendrā hyavatīrṇe parāśare
ye brahmavādino bhūmau nanṛtur divi devatāḥ
puṣkarādyāś ca sasṛjuḥ puṣpavarṣaṃ ca khecarāḥ
pureṣu rākṣasānāṃ ca praṇādaṃ viṣamaṃ dvijāḥ
āśramasthāś ca munayaḥ samūhurharṣasaṃtatim
avatīrṇo yathā hyaṇḍādbhānuḥ so 'pi parāśaraḥ
adṛśyantyāścaturvaktro meghajālāddivākaraḥ
sukhaṃ ca duḥkhamabhavadadṛśyantyāstathā dvijāḥ
dṛṣṭvā putraṃ patiṃ smṛtvārundhatyā munestathā
dṛṣṭvā ca tanayaṃ bālā parāśaramatidyutim
lalāpa vihvalā bālā sannakaṇṭhī papāta ca
sā parāśaramaho mahāmatiṃ devadānavagaṇaiś ca pūjitam
jātamātram anaghaṃ śucismitā budhya sāśrunayanā lalāpa ca
hā vasiṣṭhasuta kutracidgataḥ paśya putramanaghaṃ tavātmajam
tyajya dīnavadanāṃ vanāntare putradarśanaparāmimāṃ prabho
śakte svaṃ ca sutaṃ paśya bhrātṛbhiḥ saha ṣaṇmukham
yathā maheśvaro'paśyat sagaṇo hṛṣitānanaḥ
atha tasyāstadālāpaṃ vasiṣṭho munisattamaḥ
śrutvā snuṣāmuvācedaṃ mā rodīr iti duḥkhitaḥ
ājñayā tasya sā śokaṃ vasiṣṭhasya kulāṅganā
tyaktvā hyapālayadbālaṃ bālā bālamṛgekṣaṇā
dṛṣṭvā tāmabalāṃ prāha maṅgalābharaṇair vinā
āsīnāmākulāṃ sādhvīṃ bāṣpaparyākulekṣaṇām
śākteya uvāca
amba maṅgalavibhūṣaṇair vinā dehayaṣṭiranaghe na śobhate
vaktumarhasi tavādya kāraṇaṃ candrabiṃbarahiteva śarvarī
mātarmātaḥ kathaṃ tyaktvā maṅgalābharaṇāni vai
āsīnā bhartṛhīneva vaktumarhasi śobhane
adṛśyantī tadā vākyaṃ śrutvā tasya sutasya sā
na kiṃcid abravīt putraṃ śubhaṃ vā yadi vetarat
adṛśyantīṃ punaḥ prāha śākteyo bhagavānmama
mātaḥ kutra mahātejāḥ pitā vada vadeti tām
śrutvā ruroda sā vākyaṃ putrasyātīva vihvalā
bhakṣito rakṣasā tātastaveti nipapāta ca
śrutvā vasiṣṭho 'pi papāta bhūmau pautrasya vākyaṃ sa rudandayāluḥ
arundhatī cāśramavāsinastadā munervasiṣṭhasya munīśvarāś ca
bhakṣito rakṣasā mātuḥ pitā tava mukhāditi
śrutvā parāśaro dhīmānprāha cāsrāvilekṣaṇaḥ
parāśara uvāca
abhyarcya devadeveśaṃ trailokyaṃ sacarācaram
kṣaṇena mātaḥ pitaraṃ darśayāmīti me matiḥ
sā niśamya vacanaṃ tadā śubhaṃ sasmitā tanayamāha vismitā
tathyam etaditi taṃ nirīkṣya sā putra putra bhavamarcayeti ca
jñātvā śaktisutasyāsya saṃkalpaṃ munipuṅgavaḥ
vasiṣṭho bhagavānprāha pautraṃ dhīmān ghṛṇānidhiḥ
sthāne pautra muniśreṣṭha saṃkalpastava suvrata
tathāpi śṛṇu lokasya kṣayaṃ kartuṃ na cārhasi
rākṣasānāmabhāvāya kuru sarveśvarārcanam
trailokyaṃ śṛṇu śākteya aparādhyati kiṃ tava
tatastasya vasiṣṭhasya niyogācchaktinandanaḥ
rākṣasānāmabhāvāya matiṃ cakre mahāmatiḥ
adṛśyantīṃ vasiṣṭhaṃ ca praṇamyārundhatīṃ tataḥ
kṛtvaikaliṅgaṃ kṣaṇikaṃ pāṃsunā munisannidhau
sampūjya śivasūktena tryaṃbakena śubhena ca
japtvā tvaritarudraṃ ca śivasaṃkalpameva ca
nīlarudraṃ ca śākteyastathā rudraṃ ca śobhanam
vāmīyaṃ pavamānaṃ ca pañcabrahma tathaiva ca
hotāraṃ liṅgasūktaṃ ca atharvaśira eva ca
aṣṭāṅgamarghyaṃ rudrāya dattvābhyarcya yathāvidhi
parāśara uvāca
bhagavanrakṣasā rudra bhakṣito rudhireṇa vai
pitā mama mahātejā bhrātṛbhiḥ saha śaṅkara
draṣṭumicchāmi bhagavan pitaraṃ bhrātṛbhiḥ saha
evaṃ vijñāpayāṃlliṅgaṃ praṇipatya muhurmuhuḥ
hā rudra rudra rudreti ruroda nipapāta ca
taṃ dṛṣṭvā bhagavānrudro devīmāha ca śaṅkaraḥ
paśya bālaṃ mahābhāge bāṣpaparyākulekṣaṇam
mamānusmaraṇe yuktaṃ madārādhanatatparam
sā ca dṛṣṭvā mahādevī parāśaramaninditā
duḥkhāt saṃklinnasarvāṅgam asrākulavilocanam
liṅgārcanavidhau saktaṃ hara rudreti vādinam
prāha bhartāramīśānaṃ śaṅkaraṃ jagatāmumā
īpsitaṃ yaccha sakalaṃ prasīda parameśvara
niśamya vacanaṃ tasyāḥ śaṅkaraḥ parameśvaraḥ
bhāryāmāryāmumāṃ prāha tato hālāhalāśanaḥ
rakṣāmyenaṃ dvijaṃ bālaṃ phullendīvaralocanam
dadāmi dṛṣṭiṃ madrūpadarśanakṣama eṣa vai
evamuktvā gaṇair divyair bhagavānnīlalohitaḥ
brahmendraviṣṇurudrādyaiḥ saṃvṛtaḥ parameśvaraḥ
dadau ca darśanaṃ tasmai muniputrāya dhīmate
so 'pi dṛṣṭvā mahādevamānandāsrāvilekṣaṇaḥ
nipapāta ca hṛṣṭātmā pādayostasya sādaram
punarbhavānyāḥ pādau ca nandinaś ca mahātmanaḥ
saphalaṃ jīvitaṃ me'dya brahmādyāṃstāṃstadāha saḥ
rakṣārthamāgatastvadya mama bālendubhūṣaṇaḥ
ko'nyaḥ samo mayā loke devo vā dānavo 'pi vā
atha tasminkṣaṇādeva dadarśa divi saṃsthitam
pitaraṃ bhrātṛbhiḥ sārdhaṃ śākteyastu parāśaraḥ
sūryamaṇḍalasaṃkāśe vimāne viśvatomukhe
bhrātṛbhiḥ sahitaṃ dṛṣṭvā nanāma ca jaharṣa ca
tadā vṛṣadhvajo devaḥ sabhāryaḥ sagaṇeśvaraḥ
vasiṣṭhaputraṃ prāhedaṃ putradarśanatatparam
śrīdeva uvāca
śakte paśya sutaṃ bālamānandāsrāvilekṣaṇam
adṛśyantīṃ ca viprendra vasiṣṭhaṃ pitaraṃ tava
arundhatīṃ mahābhāgāṃ kalyāṇīṃ devatopamām
mātaraṃ pitaraṃ cobhau namaskuru mahāmate
tadā haraṃ praṇamyāśu devadevamumāṃ tathā
vasiṣṭhaṃ ca tadā śreṣṭhaṃ śaktir vai śaṅkarājñayā
mātaraṃ ca mahābhāgāṃ kalyāṇīṃ patidevatām
arundhatīṃ jagannāthaniyogātprāha śaktimān
vāsiṣṭha uvāca
bho vatsa vatsa viprendra parāśara mahādyute
rakṣito'haṃ tvayā tāta garbhasthena mahātmanā
aṇimādiguṇaiśvaryaṃ mayā vatsa parāśara
labdhamadyānanaṃ dṛṣṭaṃ tava bāla mamājñayā
adṛśyantīṃ mahābhāgāṃ rakṣa vatsa mahāmate
arundhatīṃ ca pitaraṃ vasiṣṭhaṃ mama sarvadā
anvayaḥ sakalo vatsa mama saṃtāritastvayā
putreṇa lokāñjayatītyuktaṃ sadbhiḥ sadaiva hi
īpsitaṃ varayeśānaṃ jagatāṃ prabhavaṃ prabhum
gamiṣyāmyabhivandyeśaṃ bhrātṛbhiḥ saha śaṅkaram
evaṃ putramupāmantrya praṇamya ca maheśvaram
nirīkṣya bhāryāṃ sadasi jagāma pitaraṃ vaśī
gataṃ dṛṣṭvātha pitaraṃ tadābhyarcyaiva śaṅkaram
tuṣṭāva vāgbhir iṣṭābhiḥ śākteyaḥ śaśibhūṣaṇam
tatastuṣṭo mahādevo manmathāndhakamardanaḥ
anugṛhyātha śākteyaṃ tatraivāntaradhīyata
gate maheśvare sāṃbe praṇamya ca maheśvaram
dadāha rākṣasānāṃ tu kulaṃ mantreṇa mantravit
tadāha pautraṃ dharmajño vasiṣṭho munibhir vṛtaḥ
alam atyantakopena tāta manyumimaṃ jahi
rākṣasā nāparādhyanti pitus te vihitaṃ tathā
mūḍhānāmeva bhavati krodho buddhimatāṃ na hi
hanyate tāta kaḥ kena yataḥ svakṛtabhukpumān
saṃcitasyātimahatā vatsa kleśena mānavaiḥ
yaśasastapasaścaiva krodho nāśakaraḥ smṛtaḥ
alaṃ hi rākṣasair dagdhair dīnair anaparādhibhiḥ
satraṃ te viramatvetatkṣamāsārā hi sādhavaḥ
evaṃ vasiṣṭhavākyena śākteyo munipuṅgavaḥ
upasaṃhṛtavān satraṃ sadyastadvākyagauravāt
tataḥ prītaś ca bhagavānvasiṣṭho munisattamaḥ
samprāptaś ca tadā satraṃ pulastyo brahmaṇaḥ sutaḥ
vasiṣṭhena tu dattārghyaḥ kṛtāsanaparigrahaḥ
parāśaramuvācedaṃ praṇipatya sthitaṃ muniḥ
vaire mahati yadvākyād guror adyāśritā kṣamā
tvayā tasmātsamastāni bhavāñchāstrāṇi vetsyati
saṃtatermama na chedaḥ kruddhenāpi yataḥ kṛtaḥ
tvayā tasmānmahābhāga dadāmyanyaṃ mahāvaram
purāṇasaṃhitākartā bhavānvatsa bhaviṣyati
devatāparamārthaṃ ca yathāvadvetsyate bhavān
pravṛttau vā nivṛttau vā karmaṇas te 'malā matiḥ
matprasādādasaṃdigdhā tava vatsa bhaviṣyati
tataś ca prāha bhagavānvasiṣṭho vadatāṃ varaḥ
pulastyena yaduktaṃ te sarvametadbhaviṣyati
atha tasya pulastyasya vasiṣṭhasya ca dhīmataḥ
prasādādvaiṣṇavaṃ cakre purāṇaṃ vai parāśaraḥ
ṣaṭprakāraṃ samastārthasādhakaṃ jñānasaṃcayam
ṣaṭsāhasramitaṃ sarvaṃ vedārthena ca saṃyutam
caturthaṃ hi purāṇānāṃ saṃhitāsu suśobhanam
eṣa vaḥ kathitaḥ sarvo vāsiṣṭhānāṃ samāsataḥ
prabhavaḥ śaktisūnoś ca prabhāvo munipuṅgavāḥ
iti śrīliṅgamahāpurāṇe pūrvabhāge vāsiṣṭhakathanaṃ nāma catuḥṣaṣṭitamo 'dhyāyaḥ
ṛṣaya ūcuḥ
ādityavaṃśaṃ somasya vaṃśaṃ vaṃśavidāṃ vara
vaktumarhasi cāsmākaṃ saṃkṣepād romaharṣaṇa
sūta uvāca
aditiḥ suṣuve putramādityaṃ kaśyapāddvijāḥ
tasyādityasya caivāsīd bhāryā trayam athāparam
saṃjñā rājñī prabhā chāyā putrāṃstāsāṃ vadāmi vaḥ
saṃjñā tvāṣṭrī ca suṣuve sūryānmanumanuttamam
yamaṃ ca yamunāṃ caiva rājñī revatameva ca
prabhā prabhātam ādityācchāyāṃ saṃjñāpyakalpayat
chāyā ca tasmātsuṣuve sāvarṇiṃ bhāskarāddvijāḥ
tataḥ śaniṃ ca tapatīṃ viṣṭiṃ caiva yathākramam
chāyā svaputrābhyadhikaṃ snehaṃ cakre manau tadā
pūrvo manurna cakṣāma yamastu krodhamūrchitaḥ
saṃtāḍayāmāsa ruṣā pādamudyamya dakṣiṇam
yamena tāḍitā sā tu chāyā vai duḥkhitābhavat
chāyāśāpāt padaṃ caikaṃ yamasya klinnamuttamam
pūyaśoṇitasampūrṇaṃ kṛmīṇāṃ nicayānvitam
so'pi gokarṇamāśritya phalakenānilāśanaḥ
ārādhayanmahādevaṃ yāvadvarṣāyutāyutam
bhavaprasādād āgatya lokapālatvamuttamam
pitṝṇāmādhipatyaṃ tu śāpamokṣaṃ tathaiva ca
labdhavāndevadevasya prabhāvācchūlapāṇinaḥ
asahantī purā bhānos tejomayam aninditā
rūpaṃ tvāṣṭrī svadehāttu chāyākhyāṃ sā tvakalpayat
vaḍavārūpamāsthāya tapastepe tu suvratā
kālātprayatnato jñātvā chāyāṃ chāyāpatiḥ prabhuḥ
vaḍavāmagamatsaṃjñāmaśvarūpeṇa bhāskaraḥ
vaḍavā ca tadā tvāṣṭrī saṃjñā tasmāddivākarāt
suṣuve cāśvinau devau devānāṃ tu bhiṣagvarau
likhito bhāskaraḥ paścātsaṃjñāpitrā mahātmanā
viṣṇoścakraṃ tu yadghoraṃ maṇḍalādbhāskarasya tu
nirmame bhagavāṃstvaṣṭā pradhānaṃ divyamāyudham
rudraprasādācca śubhaṃ sudarśanamiti smṛtam
labdhavān bhagavāṃścakraṃ kṛṣṇaḥ kālāgnisannibham
manostu prathamasyāsannava putrāstu tatsamāḥ
ikṣvākur nabhagaś caiva dhṛṣṇuḥ śaryātireva ca
nariṣyantaś ca vai dhīmān nābhāgo'riṣṭa eva ca
karūṣaś ca pṛṣadhraś ca navaite mānavāḥ smṛtāḥ
ilā jyeṣṭhā variṣṭhā ca puṃstvaṃ prāpa ca yā purā
sudyumna iti vikhyātā puṃstvaṃ prāptā tvilā purā
mitrāvaruṇayostvatra prasādānmunipuṅgavāḥ
punaḥ śaravaṇaṃ prāpya strītvaṃ prāpto bhavājñayā
sudyumno mānavaḥ śrīmān somavaṃśapravṛddhaye
ikṣvākoraśvamedhena ilā kiṃpuruṣo 'bhavat
ilā kiṃpuruṣatve ca sudyumna iti cocyate
māsamekaṃ pumānvīraḥ strītvaṃ māsamabhūtpunaḥ
ilā budhasya bhavanaṃ somaputrasya cāśritā
budhenāntaramāsādya maithunāya pravartitā
somaputrādbudhāccāpi ailo jajñe purūravāḥ
somavaṃśāgrajo dhīmānbhavabhaktaḥ pratāpavān
ikṣvākorvaṃśavistāraṃ paścādvakṣye tapodhanāḥ
putratrayamabhūttasya sudyumnasya dvijottamāḥ
utkalaś ca gayaścaiva vinatāśvastathaiva ca
utkalasyotkalaṃ rāṣṭraṃ vinatāśvasya paścimam
gayā gayasya cākhyātā purī paramaśobhanā
surāṇāṃ saṃsthitiryasyāṃ pitṝṇāṃ ca sadā sthitiḥ
ikṣvākujyeṣṭhadāyādo madhyadeśam avāptavān
kanyābhāvācca sudyumno naiva bhāgamavāptavān
vasiṣṭhavacanāt tvāsīt pratiṣṭhāne mahādyutiḥ
pratiṣṭhā dharmarājasya sudyumnasya mahātmanaḥ
tatpurūravase prādādrājyaṃ prāpya mahāyaśāḥ
mānaveyo mahābhāgaḥ strīpuṃsorlakṣaṇānvitaḥ
ikṣvākorabhavadvīro vikukṣirdharmavittamaḥ
jyeṣṭhaḥ putraśatasyāsīddaśa pañca ca tatsutāḥ
abhūjjyeṣṭhaḥ kakutsthaś ca kakutsthāttu suyodhanaḥ
tataḥ pṛthurmuniśreṣṭhā viśvakaḥ pārthivas tathā
viśvakasyārdrako dhīmānyuvanāśvastu tatsutaḥ
śābastiś ca mahātejā vaṃśakastu tato'bhavat
nirmitā yena śābastī gauḍadeśe dvijottamāḥ
vaṃśācca bṛhadaśvo'bhūt kuvalāśvastu tatsutaḥ
dhundhumāratvamāpanno dhundhuṃ hatvā mahābalam
dhundhumārasya tanayāstrayastrailokyaviśrutāḥ
dṛḍhāśvaścaiva caṇḍāśvaḥ kapilāśvaś ca te smṛtāḥ
dṛḍhāśvasya pramodastu haryaśvastasya vai sutaḥ
haryaśvasya nikumbhastu saṃhatāśvastu tatsutaḥ
kṛśāśvo'tha raṇāśvaś ca saṃhatāśvātmajāvubhau
yuvanāśvo raṇāśvasya māndhātā tasya vai sutaḥ
māndhātuḥ purukutso 'bhūd ambarīṣaś ca vīryavān
mucukundaś ca puṇyātmā trayastrailokyaviśrutāḥ
aṃbarīṣasya dāyādo yuvanāśvo'paraḥ smṛtaḥ
harito yuvanāśvasya haritāstu yataḥ smṛtāḥ
ete hyaṅgirasaḥ pakṣe kṣatropetā dvijātayaḥ
purukutsasya dāyādas trasaddasyur mahāyaśāḥ
narmadāyāṃ samutpannaḥ sambhūtistasya cātmajaḥ
viṣṇuvṛddhaḥ sutastasya viṣṇuvṛddhā yataḥ smṛtāḥ
ete hyaṅgirasaḥ pakṣe kṣatropetāḥ samāśritāḥ
sambhūtiraparaṃ putramanaraṇyamajījanat
rāvaṇena hato yo 'sau trailokyavijaye dvijāḥ
bṛhadaśvo 'naraṇyasya haryaśvastasya cātmajaḥ
haryaśvāttu dṛṣadvatyāṃ jajñe vasumanā nṛpaḥ
tasya putro'bhavadrājā tridhanvā bhavabhāvitaḥ
prasādād brahmasūnor vaitaṇḍinaḥ prāpya śiṣyatām
aśvamedhasahasrasya phalaṃ prāpya tadājñayā
gaṇaiśvaryamanuprāpto bhavabhaktaḥ pratāpavān
kathaṃ caivāśvamedhaṃ vai karomīti vicintayan
dhanahīnaś ca dharmātmā dṛṣṭavān brahmaṇaḥ sutam
taṇḍisaṃjñaṃ dvijaṃ tasmāllabdhavāndvijasattamāḥ
nāmnāṃ sahasraṃ rudrasya brahmaṇā kathitaṃ purā
tena nāmnāṃ sahasreṇa stutvā taṇḍirmaheśvaram
labdhavāngāṇapatyaṃ ca brahmayonirdvijottamaḥ
tatastasmānnṛpo labdhvā taṇḍinā kathitaṃ purā
nāmnāṃ sahasraṃ japtvā vai gāṇapatyamavāptavān
ṛṣaya ūcuḥ
nāmnāṃ sahasraṃ rudrasya tāṇḍinā brahmayoninā
kathitaṃ sarvavedārthasaṃcayaṃ sūta suvrata
nāmnāṃ sahasraṃ viprāṇāṃ vaktum arhasi śobhanam
sūta uvāca
sarvabhūtātmabhūtasya harasyāmitatejasaḥ
aṣṭottarasahasraṃ tu nāmnāṃ śṛṇuta suvratāḥ
yajjaptvā tu muniśreṣṭhā gāṇapatyamavāptavān
oṃ sthiraḥ sthāṇuḥ prabhurbhānuḥ pravaro varado varaḥ
sarvātmā sarvavikhyātaḥ sarvaḥ sarvakaro bhavaḥ
jaṭī daṇḍī śikhaṇḍī ca sarvagaḥ sarvabhāvanaḥ
hariś ca hariṇākṣaś ca sarvabhūtaharaḥ smṛtaḥ
pravṛttiś ca nivṛttiś ca śāntātmā śāśvato dhruvaḥ
śmaśānavāsī bhagavānkhacaro gocaro 'rdanaḥ
abhivādyo mahākarmā tapasvī bhūtadhāraṇaḥ
unmattaveṣaḥ pracchannaḥ sarvalokaḥ prajāpatiḥ
mahārūpo mahākāyaḥ sarvarūpo mahāyaśāḥ
mahātmā sarvabhūtaś ca virūpo vāmano naraḥ
lokapālo 'ntarhitātmā prasādo 'bhayado vibhuḥ
pavitraś ca mahāṃścaiva niyato niyatāśrayaḥ
svayaṃbhūḥ sarvakarmā ca ādirādikaro nidhiḥ
sahasrākṣo viśālākṣaḥ somo nakṣatrasādhakaḥ
candraḥ sūryaḥ śaniḥ keturgraho grahapatirmataḥ
rājā rājyodayaḥ kartā mṛgabāṇārpaṇo ghanaḥ
mahātapā dīrghatapā adṛśyo dhanasādhakaḥ
saṃvatsaraḥ kṛtīmantraḥ prāṇāyāmaḥ paraṃtapaḥ
yogī yogo mahābījo mahārato mahābalaḥ
suvarṇaretāḥ sarvajñaḥ subījo vṛṣavāhanaḥ
daśabāhustvanimiṣo nīlakaṇṭha umāpatiḥ
viśvarūpaḥ svayaṃśreṣṭho balavīro balāgraṇīḥ
gaṇakartā gaṇapatirdigvāsāḥ kāmya eva ca
mantravitparamo mantraḥ sarvabhāvakaro haraḥ
kamaṇḍaludharo dhanvī bāṇahastaḥ kapālavān
śarī śataghnī khaḍgī ca paṭṭiśī cāyudhī mahān
ajaś ca mṛgarūpaś ca tejastejaskaro vidhiḥ
uṣṇīṣī ca suvaktraś ca udagro vinatas tathā
dīrghaś ca harikeśaś ca sutīrthaḥ kṛṣṇa eva ca
śṛgālarūpaḥ sarvārtho muṇḍaḥ sarvaśubhaṅkaraḥ
siṃhaśārdūlarūpaś ca gandhakārī kapardyapi
ūrdhvaretā ūrdhvaliṅgī ca ūrdhvaśāyī nabhastalaḥ
trijaṭī cīravāsāś ca rudraḥ senāpatir vibhuḥ
ahorātraṃ ca naktaṃ ca tigmamanyuḥ suvarcasaḥ
gajahā daityahā kālo lokadhātā guṇākaraḥ
siṃhaśārdūlarūpāṇām ārdracarmāṃbaraṃdharaḥ
kālayogī mahānādaḥ sarvāvāsaścatuṣpathaḥ
niśācaraḥ pretacārī sarvadarśī maheśvaraḥ
bahubhūto bahudhanaḥ sarvasāro 'mṛteśvaraḥ
nṛtyapriyo nityanṛtyo nartanaḥ sarvasādhakaḥ
sakārmuko mahābāhurmahāghoro mahātapāḥ
mahāśaro mahāpāśo nityo giricaro mataḥ
sahasrahasto vijayo vyavasāyo hyaninditaḥ
amarṣaṇo marṣaṇātmā yajñahā kāmanāśanaḥ
dakṣahā paricārī ca prahaso madhyamas tathā
tejo'pahārī balavānvidito 'bhyudito bahuḥ
gaṃbhīraghoṣo yogātmā yajñahā kāmanāśanaḥ
gaṃbhīraroṣo gaṃbhīro gaṃbhīrabalavāhanaḥ
nyagrodharūpo nyagrodho viśvakarmā ca viśvabhuk
tīkṣṇopāyaś ca haryaśvaḥ sahāyaḥ karmakālavit
viṣṇuḥ prasādito yajñaḥ samudro vaḍavāmukhaḥ
hutāśanasahāyaś ca praśāntātmā hutāśanaḥ
ugratejā mahātejā jayo vijayakālavit
jyotiṣāmayanaṃ siddhiḥ saṃdhirvigraha eva ca
khaḍgī śaṅkhī jaṭī jvālī khacaro dyucaro balī
vaiṇavī paṇavī kālaḥ kālakaṇṭhaḥ kaṭaṃkaṭaḥ
nakṣatravigraho bhāvo nibhāvaḥ sarvatomukhaḥ
vimocanastu śaraṇo hiraṇyakavacodbhavaḥ
mekhalākṛtirūpaś ca jalācāraḥ stutas tathā
vīṇī ca paṇavī tālī nālī kalikaṭus tathā
sarvatūryaninādī ca sarvavyāpyaparigrahaḥ
vyālarūpī bilāvāsī guhāvāsī taraṃgavit
vṛkṣaḥ śrīmālakarmā ca sarvabandhavimocanaḥ
bandhanastu surendrāṇāṃ yudhi śatruvināśanaḥ
sakhā pravāso durvāpaḥ sarvasādhuniṣevitaḥ
praskando 'pyavibhāvaś ca tulyo yajñavibhāgavit
sarvavāsaḥ sarvacārī durvāsā vāsavo mataḥ
haimo hemakaro yajñaḥ sarvadhārī dharottamaḥ
ākāśo nirvirūpaś ca vivāsā uragaḥ khagaḥ
bhikṣuś ca bhikṣurūpī ca raudrarūpaḥ surūpavān
vasuretāḥ suvacasvī vasuvego mahābalaḥ
manovego niśācāraḥ sarvalokaśubhapradaḥ
sarvāvāsī trayīvāsī upadeśakaro dharaḥ
munirātmā munir lokaḥ sabhāgyaś ca sahasrabhuk
pakṣī ca pakṣarūpaś ca atidīpto niśākaraḥ
samīro damanākāro hyartho hyarthakaro vaśaḥ
vāsudevaś ca devaś ca vāmadevaś ca vāmanaḥ
siddhiyogāpahārī ca siddhaḥ sarvārthasādhakaḥ
akṣuṇṇaḥ kṣuṇṇarūpaś ca vṛṣaṇo mṛdur avyayaḥ
mahāseno viśākhaś ca ṣaṣṭibhāgo gavāṃ patiḥ
cakrahastastu viṣṭambhī mūlastambhana eva ca
ṛturṛtukarastālo madhurmadhukaro varaḥ
vānaspatyo vājasano nityamāśramapūjitaḥ
brahmacārī lokacārī sarvacārī sucāravit
īśāna īśvaraḥ kālo niśācārī hyanekadṛk
nimittastho nimittaṃ ca nandir nandikaro haraḥ
nandīśvaraḥ sunandī ca nandano viṣamardanaḥ
bhagahārī niyantā ca kālo lokapitāmahaḥ
caturmukho mahāliṅgaścāruliṅgastathaiva ca
liṅgādhyakṣaḥ surādhyakṣaḥ kālādhyakṣo yugāvahaḥ
bījādhyakṣo bījakartā adhyātmānugato balaḥ
itihāsaś ca kalpaś ca damano jagadīśvaraḥ
dambho dambhakaro dātā vaṃśo vaṃśakaraḥ kaliḥ
lokakartā paśupatirmahākartā hyadhokṣajaḥ
akṣaraṃ paramaṃ brahma balavāñchukta eva ca
nityo hyanīśaḥ śuddhātmā śuddho māno gatirhaviḥ
prāsādastu balo darpo darpaṇo havya indrajit
vedakāraḥ sūtrakāro vidvāṃś ca paramardanaḥ
mahāmeghanivāsī ca mahāghoro vaśīkaraḥ
agnijvālo mahājvālaḥ paridhūmrāvṛto raviḥ
dhiṣaṇaḥ śaṅkaro nityo varcasvī dhūmralocanaḥ
nīlas tathāṅgaluptaś ca śobhano naravigrahaḥ
svasti svastisvabhāvaś ca bhogī bhogakaro laghuḥ
utsaṅgaś ca mahāṅgaś ca mahāgarbhaḥ pratāpavān
kṛṣṇavarṇaḥ suvarṇaś ca indriyaḥ sarvavarṇikaḥ
mahāpādo mahāhasto mahākāyo mahāyaśāḥ
mahāmūrdhā mahāmātro mahāmitro nagālayaḥ
mahāskandho mahākarṇo mahoṣṭhaś ca mahāhanuḥ
mahānāso mahākaṇṭho mahāgrīvaḥ śmaśānavān
mahābalo mahātejā hyantarātmā mṛgālayaḥ
lambitoṣṭhaś ca niṣṭhaś ca mahāmāyaḥ payonidhiḥ
mahādanto mahādaṃṣṭro mahājihvo mahāmukhaḥ
mahānakho mahāromā mahākeśo mahājaṭaḥ
asapatnaḥ prasādaś ca pratyayo gītasādhakaḥ
prasvedano 'svedanaś ca ādikaś ca mahāmuniḥ
vṛṣako vṛṣaketuś ca analo vāyuvāhanaḥ
maṇḍalī meruvāsaś ca devavāhana eva ca
atharvaśīrṣaḥ sāmāsya ṛksahasrorjitekṣaṇaḥ
yajuḥ pādabhujo guhyaḥ prakāśaujāstathaiva ca
amoghārthaprasādaś ca antarbhāvyaḥ sudarśanaḥ
upahāraḥ priyaḥ sarvaḥ kanakaḥ kāñcanasthitaḥ
nābhir nandikaro harmyaḥ puṣkaraḥ sthapatiḥ sthitaḥ
sarvaśāstro dhanaścādyo yajño yajvā samāhitaḥ
nago nīlaḥ kaviḥ kālo makaraḥ kālapūjitaḥ
sagaṇo gaṇakāraś ca bhūtabhāvanasārathiḥ
bhasmaśāyī bhasmagoptā bhasmabhūtatanurgaṇaḥ
āgamaś ca vilopaś ca mahātmā sarvapūjitaḥ
śuklaḥ strīrūpasampannaḥ śucirbhūtaniṣevitaḥ
āśramasthaḥ kapotastho viśvakarmā patirvirāṭ
viśālaśākhas tāmroṣṭho hyambujālaḥ suniścitaḥ
kapilaḥ kalaśaḥ sthūla āyudhaścaiva romaśaḥ
gandharvo hyaditistārkṣyo hyavijñeyaḥ suśāradaḥ
paraśvadhāyudho devo hyarthakārī subāndhavaḥ
tumbavīṇo mahākopa ūrdhvaretā jaleśayaḥ
ugro vaṃśakaro vaṃśo vaṃśavādī hyaninditaḥ
sarvāṅgarūpī māyāvī suhṛdo hyanilo balaḥ
bandhano bandhakartā ca subandhanavimocanaḥ
rākṣasaghno 'tha kāmārirmahādaṃṣṭro mahāyudhaḥ
lambito lambitoṣṭhaś ca lambahasto varapradaḥ
bāhustvaninditaḥ sarvaḥ śaṅkaro'thāpyakopanaḥ
amareśo mahāghoro viśvadevaḥ surārihā
ahirbudhnyo nirṛtiś ca cekitāno halī tathā
ajaikapācca kāpālī śaṃ kumāro mahāgiriḥ
dhanvantarirdhūmaketuḥ sūryo vaiśravaṇas tathā
dhātā viṣṇuś ca śakraś ca mitrastvaṣṭā dharo dhruvaḥ
prabhāsaḥ parvato vāyuraryamā savitā raviḥ
dhṛtiścaiva vidhātā ca māndhātā bhūtabhāvanaḥ
nīrastīrthaś ca bhīmaś ca sarvakarmā guṇodvahaḥ
padmagarbho mahāgarbhaścandravaktro nabho 'naghaḥ
balavāṃścopaśāntaś ca purāṇaḥ puṇyakṛttamaḥ
krūrakartā krūravāsī tanurātmā mahauṣadhaḥ
sarvāśayaḥ sarvacārī prāṇeśaḥ prāṇināṃ patiḥ
devadevaḥ sukhotsiktaḥ sadasatsarvaratnavit
kailāsastho guhāvāsī himavadgirisaṃśrayaḥ
kulahārī kulākartā bahuvitto bahuprajaḥ
prāṇeśo bandhakī vṛkṣo nakulaś cādrikas tathā
hrasvagrīvo mahājānur alolaś ca mahauṣadhiḥ
siddhāntakārī siddhārthaśchando vyākaraṇodbhavaḥ
siṃhanādaḥ siṃhadaṃṣṭraḥ siṃhāsyaḥ siṃhavāhanaḥ
prabhāvātmā jagatkālaḥ kālaḥ kampī tarustanuḥ
sāraṅgo bhūtacakrāṅkaḥ ketumālī suvedhakaḥ
bhūtālayo bhūtapatirahorātro malo 'malaḥ
vasubhṛt sarvabhūtātmā niścalaḥ suvidur budhaḥ
asuhṛtsarvabhūtānāṃ niścalaścalavidbudhaḥ
amoghaḥ saṃyamo hṛṣṭo bhojanaḥ prāṇadhāraṇaḥ
dhṛtimānmatimāṃstryakṣaḥ sukṛtastu yudhāṃpatiḥ
gopālo gopatirgrāmo gocarmavasano haraḥ
hiraṇyabāhuś ca tathā guhāvāsaḥ praveśanaḥ
mahāmanā mahākāmaś cittakāmo jitendriyaḥ
gāndhāraś ca surāpaś ca tāpakarmarato hitaḥ
mahābhūto bhūtavṛto hyapsarogaṇasevitaḥ
mahāketur dharādhātā naikatānarataḥ svaraḥ
avedanīya āvedyaḥ sarvagaś ca sukhāvahaḥ
tāraṇaścaraṇo dhātā paridhā paripūjitaḥ
saṃyogī vardhano vṛddho gaṇiko 'tha gaṇādhipaḥ
nityo dhātā sahāyaś ca devāsurapatiḥ patiḥ
yuktaś ca yuktabāhuś ca sudevo'pi suparvaṇaḥ
āṣāḍhaś ca suṣāḍhaś ca skandhado harito haraḥ
vapurāvartamāno 'nyo vapuḥśreṣṭho mahāvapuḥ
śirovimarśanaḥ sarvalakṣyalakṣaṇabhūṣitaḥ
akṣayo rathagītaś ca sarvabhogī mahābalaḥ
sāmnāyo'tha mahāmnāyastīrthadevo mahāyaśāḥ
nirjīvo jīvano mantraḥ subhago bahukarkaśaḥ
ratnabhūto 'tha ratnāṅgo mahārṇavanipātavit
mūlaṃ viśālo hyamṛtaṃ vyaktāvyaktastaponidhiḥ
ārohaṇo 'dhirohaś ca śīladhārī mahātapāḥ
mahākaṇṭho mahāyogī yugo yugakaro hariḥ
yugarūpo mahārūpo vahano gahano nagaḥ
nyāyo nirvāpaṇo 'pādaḥ paṇḍito hyacalopamaḥ
bahumālo mahāmālaḥ śipiviṣṭaḥ sulocanaḥ
vistāro lavaṇaḥ kūpaḥ kusumāṅgaḥ phalodayaḥ
ṛṣabho vṛṣabho bhaṅgo maṇibimbajaṭādharaḥ
indurvisargaḥ sumukhaḥ śūraḥ sarvāyudhaḥ sahaḥ
nivedanaḥ sudhājātaḥ svargadvāro mahādhanuḥ
girāvāso visargaś ca sarvalakṣaṇalakṣavit
gandhamālī ca bhagavānanantaḥ sarvalakṣaṇaḥ
saṃtāno bahulo bāhuḥ sakalaḥ sarvapāvanaḥ
karasthālī kapālī ca ūrdhvasaṃhanano yuvā
yantratantrasuvikhyāto lokaḥ sarvāśrayo mṛduḥ
muṇḍo virūpo vikṛto daṇḍī kuṇḍī vikurvaṇaḥ
vāryakṣaḥ kakubho vajrī dīptatejāḥ sahasrapāt
sahasramūrdhā devendraḥ sarvadevamayo guruḥ
sahasrabāhuḥ sarvāṅgaḥ śaraṇyaḥ sarvalokakṛt
pavitraṃ trimadhurmantraḥ kaniṣṭhaḥ kṛṣṇapiṅgalaḥ
brahmadaṇḍavinirmātā śataghnaḥ śatapāśadhṛk
kalā kāṣṭhā lavo mātrā muhūrto 'haḥ kṣapā kṣaṇaḥ
viśvakṣetraprado bījaṃ liṅgamādyastu nirmukhaḥ
sadasadvyaktamavyaktaṃ pitā mātā pitāmahaḥ
svargadvāraṃ mokṣadvāraṃ prajādvāraṃ triviṣṭapaḥ
nirvāṇaṃ hṛdayaścaiva brahmalokaḥ parā gatiḥ
devāsuravinirmātā devāsuraparāyaṇaḥ
devāsuragurur devo devāsuranamaskṛtaḥ
devāsuramahāmātro devāsuragaṇāśrayaḥ
devāsuragaṇādhyakṣo devāsuragaṇāgraṇīḥ
devādhidevo devarṣir devāsuravarapradaḥ
devāsureśvaro viṣṇur devāsuramaheśvaraḥ
sarvadevamayo 'cintyo devatātmā svayambhavaḥ
udgatastrikramo vaidyo varado 'varajo 'mbaraḥ
ijyo hastī tathā vyāghro devasiṃho maharṣabhaḥ
vibudhāgryaḥ suraḥ śreṣṭhaḥ svargadevastathottamaḥ
saṃyuktaḥ śobhano vaktā āśānāṃ prabhavo 'vyayaḥ
guruḥ kānto nijaḥ sargaḥ pavitraḥ sarvavāhanaḥ
śṛṅgī śṛṅgapriyo babhrū rājarājo nirāmayaḥ
abhirāmaḥ suśaraṇo nirāmaḥ sarvasādhanaḥ
lalāṭākṣo viśvadeho hariṇo brahmavarcasaḥ
sthāvarāṇāṃ patiścaiva niyatendriyavartanaḥ
siddhārthaḥ sarvabhūtārtho 'cintyaḥ satyaḥ śucivrataḥ
vratādhipaḥ paraṃ brahma muktānāṃ paramā gatiḥ
vimukto muktakeśaś ca śrīmāñchrīvardhano jagat
yathāpradhānaṃ bhagavān iti bhaktyā stuto mayā
bhaktimevaṃ puraskṛtya mayā yajñapatirvibhuḥ
tato hyanujñāṃ prāpyaivaṃ stuto bhaktimatāṃ gatiḥ
tasmāllabdhvā stavaṃ śaṃbhornṛpastrailokyaviśrutaḥ
aśvamedhasahasrasya phalaṃ prāpya mahāyaśāḥ
gaṇādhipatyaṃ samprāptas taṇḍinastejasā prabhoḥ
yaḥ paṭhecchṛṇuyād vāpi śrāvayedbrāhmaṇānapi
aśvamedhasahasrasya phalaṃ prāpnoti vai dvijāḥ
brahmaghnaś ca surāpaś ca steyī ca gurutalpagaḥ
śaraṇāgataghātī ca mitraviśvāsaghātakaḥ
mātṛhā pitṛhā caiva vīrahā bhrūṇahā tathā
saṃvatsaraṃ kramājjaptvā trisaṃdhyaṃ śaṅkarāśrame
devam iṣṭvā trisaṃdhyaṃ ca sarvapāpaiḥ pramucyate
iti śrīliṅgamahāpurāṇe pūrvabhāge rudrasahasranāmakathanaṃ nāma pañcaṣaṣṭitamo 'dhyāyaḥ
sūta uvāca
tridhanvā devadevasya prasādāttaṇḍinas tathā
aśvamedhasahasrasya phalaṃ prāpya prayatnataḥ
gāṇapatyaṃ dṛḍhaṃ prāptaḥ sarvadevanamaskṛtaḥ
āsīttridhanvanaścāpi vidvāṃstrayyāruṇo nṛpaḥ
tasya satyavrato nāma kumāro 'bhūnmahābalaḥ
tena bhāryā vidarbhasya hṛtā hatvāmitaujasam
pāṇigrahaṇamantreṣu niṣṭhām aprāpiteṣviha
tenādharmeṇa saṃyuktaṃ rājā trayyāruṇo'tyajat
pitaraṃ so'bravīt tyaktaḥ kva gacchāmīti vai dvijāḥ
pitā tvenamathovāca śvapākaiḥ saha vartaya
ityuktaḥ sa vicakrāma nagarādvacanāt pituḥ
sa tu satyavrato dhīmāñchvapākāvasathāntike
pitrā tyakto 'vasadvīraḥ pitā cāsya vanaṃ yayau
sarvalokeṣu vikhyātastriśaṅkuriti vīryavān
vasiṣṭhakopātpuṇyātmā rājā satyavrataḥ purā
viśvāmitro mahātejā varaṃ dattvā triśaṅkave
rājye 'bhiṣicya taṃ pitrye yājayāmāsa taṃ muniḥ
miṣatāṃ devatānāṃ ca vasiṣṭhasya ca kauśikaḥ
saśarīraṃ tadā taṃ vai divamāropayadvibhuḥ
tasya satyavratā nāma bhāryā kaikayavaṃśajā
kumāraṃ janayāmāsa hariścandramakalmaṣam
hariścandrasya ca suto rohito nāma vīryavān
harito rohitasyātha dhundhurhārita ucyate
vijayaś ca sutejāś ca dhundhuputrau babhūvatuḥ
jetā kṣatrasya sarvatra vijayastena sa smṛtaḥ
rucakastasya tanayo rājā paramadhārmikaḥ
rucakasya vṛkaḥ putrastasmādbāhuś ca jajñivān
sagarastasya putro'bhūd rājā paramadhārmikaḥ
dve bhārye sagarasyāpi prabhā bhānumatī tathā
tābhyāmārādhitaḥ pūrvam aurvo'gniḥ putrakāmyayā
aurvastuṣṭastayoḥ prādādyatheṣṭaṃ varamuttamam
ekā ṣaṣṭisahasrāṇi sutamekaṃ parā tathā
agṛhṇād vaṃśakartāraṃ prabhāgṛhṇātsutānbahūn
ekaṃ bhānumatiḥ putram agṛhṇād asamañjasam
tataḥ ṣaṣṭisahasrāṇi suṣuve sā tu vai prabhā
khanantaḥ pṛthivīṃ dagdhā viṣṇuhuṅkāramārgaṇaiḥ
asamañjasya tanayaḥ so'ṃśumānnāma viśrutaḥ
tasya putro dilīpastu dilīpāttu bhagīrathaḥ
yena bhāgīrathī gaṅgā tapaḥ kṛtvāvatāritā
bhagīrathasutaścāpi śruto nāma babhūva ha
nābhāgastasya dāyādo bhavabhaktaḥ pratāpavān
aṃbarīṣaḥ sutastasya sindhudvīpas tato 'bhavat
nābhāgenāṃbarīṣeṇa bhujābhyāṃ paripālitā
babhūva vasudhātyarthaṃ tāpatrayavivarjitā
ayutāyuḥ sutastasya sindhudvīpasya vīryavān
putro 'yutāyuṣo dhīmānṛtuparṇo mahāyaśāḥ
divyākṣahṛdayajño vai rājā nalasakho balī
nalau dvāveva vikhyātau purāṇeṣu dṛḍhavratau
vīrasenasutaścānyo yaścekṣvākukulodbhavaḥ
ṛtuparṇasya putro'bhūt sārvabhaumaḥ prajeśvaraḥ
sudāsastasya tanayo rājā tvindrasamo'bhavat
sudāsasya sutaḥ proktaḥ saudāso nāma pārthivaḥ
khyātaḥ kalmāṣapādo vai nāmnā mitrasahaś ca saḥ
vasiṣṭhastu mahātejāḥ kṣetre kalmāṣapādake
aśmakaṃ janayāmāsa ikṣvākukulavardhanam
aśmakasyottarāyāṃ tu mūlakastu suto'bhavat
sa hi rāmabhayādrājā strībhiḥ parivṛto vane
bibharti trāṇamicchanvai nārīkavacamuttamam
mūlakasyāpi dharmātmā rājā śatarathaḥ sutaḥ
tasmācchatarathājjajñe rājā tvilavilo balī
āsīt tvailaviliḥ śrīmānvṛddhaśarmā pratāpavān
putro viśvasahastasya pitṛkanyā vyajījanat
dilīpastasya putro'bhūt khaṭvāṅga iti viśrutaḥ
yena svargād ihāgatya muhūrtaṃ prāpya jīvitam
trayo 'gnayastrayo lokā buddhyā satyena vai jitāḥ
dīrghabāhuḥ sutastasya raghustasmādajāyata
ajaḥ putro raghoścāpi tasmājjajñe ca vīryavān
rājā daśarathastasmācchrīmānikṣvākuvaṃśakṛt
rāmo daśarathādvīro dharmajño lokaviśrutaḥ
bharato lakṣmaṇaścaiva śatrughnaś ca mahābalaḥ
teṣāṃ śreṣṭho mahātejā rāmaḥ paramavīryavān
rāvaṇaṃ samare hatvā yajñairiṣṭvā ca dharmavit
daśavarṣasahasrāṇi rāmo rājyaṃ cakāra saḥ
rāmasya tanayo jajñe kuśa ityabhiviśrutaḥ
lavaś ca sumahābhāgaḥ satyavān abhavat sudhīḥ
atithistu kuśājjajñe niṣadhastasya cātmajaḥ
nalastu niṣadhājjāto nabhastasmādajāyata
nabhasaḥ puṇḍarīkākhyaḥ kṣemadhanvā tataḥ smṛtaḥ
tasya putro'bhavad vīro devānīkaḥ pratāpavān
ahīnaraḥ sutas tasya sahasrāśvastataḥ paraḥ
śubhaścandrāvalokaś ca tārāpīḍastato 'bhavat
tasyātmajaścandragirir bhānucandras tato'bhavat
śrutāyurabhavattasmādbṛhadbala iti smṛtaḥ
bhārate yo mahātejāḥ saubhadreṇa nipātitaḥ
ete ikṣvākudāyādā rājānaḥ prāyaśaḥ smṛtāḥ
vaṃśe pradhānā etasmin prādhānyena prakīrtitāḥ
sarve pāśupate jñānamadhītya parameśvaram
samabhyarcya yathājñānamiṣṭvā yajñairyathāvidhi
divaṃ gatā mahātmānaḥ kecinmuktātmayoginaḥ
nṛgo brāhmaṇaśāpena kṛkalāsatvam āgataḥ
dhṛṣṭaś ca dhṛṣṭaketuś ca yamabālaś ca vīryavān
raṇadhṛṣṭaś ca te putrāstrayaḥ paramadhārmikāḥ
ānarto nāma śaryāteḥ sukanyā nāma dārikā
ānartasyābhavat putro rocamānaḥ pratāpavān
rocamānasya revo'bhūd revād raivata eva ca
kakudmī cāparo jyeṣṭhaputraḥ putraśatasya tu
revatī yasya sā kanyā patnī rāmasya viśrutā
nariṣyantasya putro'bhūjjitātmā tu mahābalī
nābhāgādaṃbarīṣastu viṣṇubhaktaḥ pratāpavān
ṛtastasya sutaḥ śrīmānsarvadharmavidāṃvaraḥ
kṛtastasya sudharmābhūt pṛṣito nāma viśrutaḥ
karūṣasya tu kārūṣāḥ sarve prakhyātakīrtayaḥ
pṛṣito hiṃsayitvā gāṃ guroḥ prāpa sukalmaṣam
śāpācchūdratvam āpannaś cyavanasyeti viśrutaḥ
diṣṭaputrastu nābhāgastasmādapi bhalandanaḥ
bhalandanasya vikrānto rājāsīd ajavāhanaḥ
ete samāsataḥ proktā manuputrā mahābhujāḥ
ikṣvākoḥ putrapautrādyā elasyātha vadāmi vaḥ
sūta uvāca
ailaḥ purūravā nāma rudrabhaktaḥ pratāpavān
cakre tvakaṇṭakaṃ rājyaṃ deśe puṇyatame dvijāḥ
uttare yamunātīre prayāge munisevite
pratiṣṭhānādhipaḥ śrīmānpratiṣṭhāne pratiṣṭhitaḥ
tasya putrāḥ sapta bhavan sarve vitatatejasaḥ
gandharvalokaviditā bhavabhaktā mahābalāḥ
āyur māyur amāyuś ca viśvāyuścaiva vīryavān
śrutāyuś ca śatāyuś ca divyāścaivorvaśīsutāḥ
āyuṣastanayā vīrāḥ pañcaivāsanmahaujasaḥ
svarbhānutanayāyāṃ te prabhāyāṃ jajñire nṛpāḥ
nahuṣaḥ prathamasteṣāṃ dharmajño lokaviśrutaḥ
nahuṣasya tu dāyādāḥ ṣaḍindropamatejasaḥ
utpannāḥ pitṛkanyāyāṃ virajāyāṃ mahaujasaḥ
yatiryayātiḥ saṃyātirāyātiḥ pañcamo 'ndhakaḥ
vijātiśceti ṣaḍime sarve prakhyātakīrtayaḥ
yatirjyeṣṭhaś ca teṣāṃ vai yayātistu tato 'varaḥ
jyeṣṭhastu yatirmokṣārtho brahmabhūto 'bhavatprabhuḥ
teṣāṃ yayātiḥ pañcānāṃ mahābalaparākramaḥ
devayānīmuśanasaḥ sutāṃ bhāryāmavāpa saḥ
śarmiṣṭhāmāsurīṃ caiva tanayāṃ vṛṣaparvaṇaḥ
yaduṃ ca turvasuṃ caiva devayānī vyajāyata
tāvubhau śubhakarmāṇau stutau vidyāviśāradau
druhyaṃ cānuṃ ca pūruṃ ca śarmiṣṭhā vārṣaparvaṇī
yayātaye rathaṃ tasmai dadau śukraḥ pratāpavān
toṣitastena viprendraḥ prītaḥ paramabhāsvaram
susaṃgaṃ kāñcanaṃ divyamakṣaye ca maheṣudhī
yuktaṃ manojavair aśvair yena kanyāṃ samudvahan
sa tena rathamukhyena ṣaṇmāsenājayanmahīm
yayātiryudhi durdharṣo devadānavamānuṣaiḥ
bhavabhaktastu puṇyātmā dharmaniṣṭhaḥ samañjasaḥ
yajñayājī jitakrodhaḥ sarvabhūtānukampanaḥ
kauravāṇāṃ ca sarveṣāṃ sa bhavadratha uttamaḥ
yāvannarendrapravaraḥ kauravo janamejayaḥ
pūrorvaṃśasya rājñastu rājñaḥ pārikṣitasya tu
jagāma sa ratho nāśaṃ śāpādgargasya dhīmataḥ
gargasya hi sutaṃ bālaṃ sa rājā janamejayaḥ
akrūraṃ hiṃsayāmāsa brahmahatyāmavāpa saḥ
sa lohagandhī rājarṣiḥ paridhāvannitastataḥ
paurajānapadaistyakto na lebhe śarma karhicit
tataḥ sa duḥkhasaṃtapto na lebhe saṃvidaṃ kvacit
jagāma śaunakamṛṣiṃ śaraṇyaṃ vyathitastadā
indretir nāma vikhyāto yo 'sau munirudāradhīḥ
yājayāmāsa cendretistaṃ nṛpaṃ janamejayam
aśvamedhena rājānaṃ pāvanārthaṃ dvijottamāḥ
sa lohagandhānnirmukta enasā ca mahāyaśāḥ
yajñasyāvabhṛthe madhye yāto divyo rathaḥ śubhaḥ
tasmādvaṃśātparibhraṣṭo vasoścedipateḥ punaḥ
dattaḥ śakreṇa tuṣṭena lebhe tasmād bṛhadrathaḥ
tato hatvā jarāsaṃdhaṃ bhīmastaṃ rathamuttamam
pradadau vāsudevāya prītyā kauravanandanaḥ
sūta uvāca
abhyaṣiñcatpuruṃ putraṃ yayātirnāhuṣaḥ prabhuḥ
kṛtopakārastenaiva puruṇā dvijasattamāḥ
abhiṣektukāmaṃ ca nṛpaṃ puruṃ putraṃ kanīyasam
brāhmaṇapramukhā varṇā idaṃ vacanamabruvan
kathaṃ śukrasya naptāraṃ devayānyāḥ sutaṃ prabho
jyeṣṭhaṃ yadumatikramya kanīyānrājyamarhati
ete saṃbodhayāmastvāṃ dharmaṃ ca anupālaya
iti śrīliṅgamahāpurāṇe pūrvabhāge ṣaṭṣaṣṭitamo 'dhyāyaḥ
yayātiruvāca
brāhmaṇapramukhā varṇāḥ sarve śṛṇvantu me vacaḥ
jyeṣṭhaṃ prati yathā rājyaṃ na deyaṃ me kathañcana
mama jyeṣṭhena yadunā niyogo nānupālitaḥ
pratikūlamatiścaiva na sa putraḥ satāṃ mataḥ
mātāpitrorvacanakṛtsadbhiḥ putraḥ praśasyate
sa putraḥ putravad yas tu vartate mātṛpitṛṣu
yadunāhamavajñātas tathā turvasunāpi ca
druhyena cānunā caiva mayyavajñā kṛtā bhṛśam
puruṇā ca kṛtaṃ vākyaṃ mānitaś ca viśeṣataḥ
kanīyānmama dāyādo jarā yena dhṛtā mama
śukreṇa me samādiṣṭā devayānyāḥ kṛte jarā
prārthitena punastena jarā saṃcāriṇī kṛtā
śukreṇa ca varo dattaḥ kāvyenośanasā svayam
putro yastvanuvarteta sa te rājyadharastviti
bhavanto 'pyanujānantu pūrū rājye 'bhiṣicyate
prakṛtaya ūcuḥ
yaḥ putro guṇasampanno mātāpitrorhitaḥ sadā
sarvamarhati kalyāṇaṃ kanīyān api sa prabhuḥ
arhaḥ pūruridaṃ rājyaṃ yaḥ suto vākyakṛttava
varadānena śukrasya na śakyaṃ kartumanyathā
sūta uvāca
evaṃ jānapadaistuṣṭair ityukto nāhuṣastadā
abhiṣicya tato rājyaṃ pūruṃ sa sutam ātmanaḥ
diśi dakṣiṇapūrvasyāṃ turvasuṃ putramādiśat
dakṣiṇāyāmatho rājā yaduṃ jyeṣṭhaṃ nyayojayat
pratīcyāmuttarasyāṃ tu druhyuṃ cānuṃ ca tāvubhau
saptadvīpāṃ yayātistu jitvā pṛthvīṃ sasāgarām
vyabhajacca tridhā rājyaṃ putrebhyo nāhuṣastadā
putrasaṃkrāmitaśrīstu harṣanirbharamānasaḥ
prītimānabhavadrājā bhāram āveśya bandhuṣu
atra gāthā mahārājñā purā gītā yayātinā
yābhiḥ pratyāharet kāmān sarvato'ṅgāni kūrmavat
tābhir eva naraḥ śrīmānnānyathā karmakoṭikṛt
na jātu kāmaḥ kāmānāmupabhogena śāmyati
haviṣā kṛṣṇavartmeva bhūya evābhivardhate
yatpṛthivyāṃ vrīhiyavaṃ hiraṇyaṃ paśavaḥ striyaḥ
nālamekasya tatsarvamiti matvā śamaṃ vrajet
yadā na kurute bhāvaṃ sarvabhūteṣu pāpakam
karmaṇā manasā vācā brahma sampadyate tadā
yadā parānna bibheti pare cāsmānna bibhyati
yadā na nindenna dveṣṭi brahma sampadyate tadā
yā dustyajā durmatibhir yānajīryati jīryataḥ
yo'sau prāṇāntiko rogastāṃ tṛṣṇāṃ tyajataḥ sukham
jīryanti jīryataḥ keśā dantā jīryanti jīryataḥ
cakṣuḥśrotre ca jīryete tṛṣṇaikā nirupadravā
jīryanti dehinaḥ sarve svabhāvādeva nānyathā
jīvitāśā dhanāśā ca jīryato'pi na jīryate
yacca kāmasukhaṃ loke yacca divyaṃ mahatsukham
tṛṣṇākṣayasukhasyaitatkalāṃ nārhati ṣoḍaśīm
evamuktvā sa rājarṣiḥ sadāraḥ prāviśadvanam
bhṛgutuṅge tapastaptvā tatraiva ca mahāyaśāḥ
sādhayitvā tvanaśanaṃ sadāraḥ svargamāptavān
tasya vaṃśāstu pañcaite puṇyā devarṣisatkṛtāḥ
yairvyāptā pṛthivī kṛtsnā sūryasyeva marīcibhiḥ
dhanī prajāvān āyuṣmān kīrtimāṃś ca bhavennaraḥ
yayāticaritaṃ puṇyaṃ paṭhañchṛṇvaṃś ca buddhimān
sarvapāpavinirmuktaḥ śivaloke mahīyate
iti śrīliṅgamahāpurāṇe pūrvabhāge somavaṃśe yayāticaritaṃ nāma saptaṣaṣṭitamo 'dhyāyaḥ
sūta uvāca
yadorvaṃśaṃ pravakṣyāmi jyeṣṭhasyottamatejasaḥ
saṃkṣepeṇānupūrvyācca gadato me nibodhata
yadoḥ putrā babhūvur hi pañca devasutopamāḥ
sahasrajitsuto jyeṣṭhaḥ kroṣṭur nīlo 'jako laghuḥ
sahasrajitsutastadvacchatajinnāma pārthivaḥ
sutāḥ śatajitaḥ khyātās trayaḥ paramakīrtayaḥ
haihayaś ca hayaścaiva rājā veṇuhayaś ca yaḥ
haihayasya tu dāyādo dharma ityabhiviśrutaḥ
tasya putro 'bhavadviprā dharmanetra iti śrutaḥ
dharmanetrasya kīrtis tu saṃjayas tasya cātmajaḥ
saṃjayasya tu dāyādo mahiṣmānnāma dhārmikaḥ
āsīn mahiṣmataḥ putro bhadraśreṇyaḥ pratāpavān
bhadraśreṇyasya dāyādo durdamo nāma pārthivaḥ
durdamasya suto dhīmāndhanako nāma viśrutaḥ
dhanakasya tu dāyādāścatvāro lokasaṃmatāḥ
kṛtavīryaḥ kṛtāgniś ca kṛtavarmā tathaiva ca
kṛtaujāś ca caturtho'bhūt kārtavīryastato'rjunaḥ
jajñe bāhusahasreṇa saptadvīpeśvarottamaḥ
tasya rāmas tadā tvāsīnmṛtyurnārāyaṇātmakaḥ
tasya putraśatānyāsanpañca tatra mahārathāḥ
kṛtāstrā balinaḥ śūrā dharmātmāno manasvinaḥ
śūraś ca śūrasenaś ca dhṛṣṭaḥ kṛṣṇastathaiva ca
jayadhvajaś ca rājāsīd āvantīnāṃ viśāṃ patiḥ
jayadhvajasya putro'bhūt tālajaṅgho mahābalaḥ
śataṃ putrāstu tasyeha tālajaṅghāḥ prakīrtitāḥ
teṣāṃ jyeṣṭho mahāvīryo vītihotro 'bhavannṛpaḥ
vṛṣaprabhṛtayaścānye tatsutāḥ puṇyakarmaṇaḥ
vṛṣo vaṃśakarasteṣāṃ tasya putro 'bhavanmadhuḥ
madhoḥ putraśataṃ cāsīd vṛṣṇistasya tu vaṃśabhāk
vṛṣṇestu vṛṣṇayaḥ sarve madhorvai mādhavāḥ smṛtāḥ
yādavā yaduvaṃśena nirucyante tu haihayāḥ
teṣāṃ pañca gaṇā hyete haihayānāṃ mahātmanām
vītihotrāś ca haryātā bhojāścāvantayas tathā
śūrasenāstu vikhyātās tālajaṅghāstathaiva ca
śūraś ca śūrasenaś ca vṛṣaḥ kṛṣṇastathaiva ca
jayadhvajaḥ pañcamastu vikhyātā haihayottamāḥ
śūraś ca śūravīraś ca śūrasenasya cānaghāḥ
śūrasenā iti khyātā deśāsteṣāṃ mahātmanām
vītihotrasutaścāpi viśruto narta ityuta
durjayaḥ kṛṣṇaputrastu babhūvāmitrakarśanaḥ
kroṣṭuś ca śṛṇu rājarṣer vaṃśamuttamapauruṣam
yasyānvaye tu sambhūto viṣṇur vṛṣṇikulodvahaḥ
kroṣṭoreko 'bhavatputro vṛjinīvānmahāyaśāḥ
tasya putro'bhavat svātī kuśaṅkus tatsuto 'bhavat
atha prasūtimicchanvai kuśaṅkuḥ sumahābalaḥ
mahākratubhir īje'sau vividhairāptadakṣiṇaiḥ
jajñe citrarathastasya putraḥ karmabhir anvitaḥ
atha caitraratho vīro yajvā vipuladakṣiṇaḥ
śaśabindus tu vai rājā anvayād vratam uttamam
cakravartī mahāsattvo mahāvīryo bahuprajāḥ
śaśabindostu putrāṇāṃ sahasrāṇāmabhūcchatam
śaṃsanti tasya putrāṇām anantakam anuttamam
anantakāt suto yajño yajñasya tanayo dhṛtiḥ
uśanāstasya tanayaḥ samprāpya tu mahīmimām
ājahārāśvamedhānāṃ śatamuttamadhārmikaḥ
smṛtaścośanasaḥ putraḥ siteṣur nāma pārthivaḥ
marutastasya tanayo rājarṣirvaṃśavardhanaḥ
vīraḥ kambalabarhistu marustasyātmajaḥ smṛtaḥ
putrastu rukmakavaco vidvān kambalabarhiṣaḥ
nihatya rukmakavaco vīrān kavacino raṇe
dhanvino niśitair bāṇair avāpa śriyamuttamām
aśvamedhe tu dharmātmā ṛtvigbhyaḥ pṛthivīṃ dadau
jajñe tu rukmakavacātparāvṛtparavīrahā
jajñire pañca putrāstu mahāsattvāḥ parāvṛtaḥ
rukmeṣuḥ pṛthurukmaś ca jyāmaghaḥ parigho hariḥ
parighaṃ ca hariṃ caiva videheṣu pitā nyasat
rukmeṣurabhavadrājā pṛthurukmastadāśrayāt
taistu pravrājito rājā jyāmagho 'vasadāśrame
praśāntaḥ sa vanastho'pi brāhmaṇaireva bodhitaḥ
jagāma dhanurādāya deśamanyaṃ dhvajī rathī
narmadātīramekākī kevalaṃ bhāryayā yutaḥ
ṛkṣavantaṃ giriṃ gatvā tyaktamanyairuvāsa saḥ
jyāmaghasyābhavadbhāryā śaibyā śīlavatī satī
sā caiva tapasogreṇa śaibyā vai samprasūyata
sutaṃ vidarbhaṃ subhagā vayaḥpariṇatā satī
rājā putrasutāyāṃ tu vidvāṃsau krathakaiśikau
putrau vidarbharājasya śūrau raṇaviśāradau
romapādastṛtīyaś ca babhrustasyātmajaḥ smṛtaḥ
sudhṛtistanayastasya vidvānparamadhārmikaḥ
kauśikastanayastasmāt tasmāccaidyānvayaḥ smṛtaḥ
kratho vidarbhasya sutaḥ kuntistasyātmajo 'bhavat
kunter vṛtastato jajñe raṇadhṛṣṭaḥ pratāpavān
raṇadhṛṣṭasya ca suto nidhṛtiḥ paravīrahā
daśārho naidhṛto nāmnā mahārigaṇasūdanaḥ
daśārhasya suto vyāpto jīmūta iti tatsutaḥ
jīmūtaputro vikṛtis tasya bhīmarathaḥ sutaḥ
atha bhīmarathasyāsītputro navarathaḥ kila
dānadharmarato nityaṃ satyaśīlaparāyaṇaḥ
tasya cāsīddṛḍharathaḥ śakunistasya cātmajaḥ
tasmāt karambhaḥ sambhūto devarāto 'bhavattataḥ
devarātādabhūdrājā devarātir mahāyaśāḥ
devagarbhopamo jajñe yo devakṣatranāmakaḥ
devakṣatrasutaḥ śrīmān madhurnāma mahāyaśāḥ
madhūnāṃ vaṃśakṛdrājā madhostu kuruvaṃśakaḥ
kuruvaṃśād anus tasmāt purutvān puruṣottamaḥ
aṃśurjajñe ca vaidarbhyāṃ bhadravatyāṃ purutvataḥ
aikṣvākīm avahaccāṃśuḥ sattvastasmādajāyata
sattvāt sarvaguṇopetaḥ sātvataḥ kulavardhanaḥ
jyāmaghasya mayā proktā sṛṣṭirvai vistareṇa vaḥ
yaḥ paṭhecchṛṇuyādvāpi nisṛṣṭiṃ jyāmaghasya tu
prajīvatyeti vai svargaṃ rājyaṃ saukhyaṃ ca vindati
iti śrīliṅgamahāpurāṇe pūrvabhāge vaṃśānuvarṇanaṃ nāmāṣṭaṣaṣṭitamo 'dhyāyaḥ
sūta uvāca
sātvataḥ satyasampannaḥ prajajñe caturaḥ sutān
bhajanaṃ bhrājamānaṃ ca divyaṃ devāvṛdhaṃ nṛpam
andhakaṃ ca mahābhāgaṃ vṛṣṇiṃ ca yadunandanam
teṣāṃ nisargāṃścaturaḥ śṛṇudhvaṃ vistareṇa vai
sṛñjayyāṃ bhajanāccaiva bhrājamānādvijajñire
ayutāyuḥ śatāyuś ca balavān harṣakṛtsmṛtaḥ
teṣāṃ devāvṛdho rājā cacāra paramaṃ tapaḥ
putraḥ sarvaguṇopeto mama bhūyāditi smaran
tasya babhruriti khyātaḥ puṇyaśloko nṛpottamaḥ
anuvaṃśapurāṇajñā gāyantīti pariśrutam
guṇāndevāvṛdhasyātha kīrtayanto mahātmanaḥ
yathaiva śṛṇumo dūrāt saṃpaśyāmastathāntikāt
babhruḥ śreṣṭho manuṣyāṇāṃ devairdevāvṛdhaḥ samaḥ
puruṣāḥ pañca ṣaṣṭistu ṣaṭ sahasrāṇi cāṣṭa ca
ye 'mṛtatvamanuprāptā babhrordevāvṛdhādapi
yajvā dānamatirvīro brahmaṇyastu dṛḍhavrataḥ
kīrtimāṃś ca mahātejāḥ sātvatānāṃ mahārathaḥ
tasyānvavāye sambhūtā bhojā vai daivatopamāḥ
gāndhārī caiva mādrī ca vṛṣṇibhārye babhūvatuḥ
gāndhārī janayāmāsa sumitraṃ mitranandanam
mādrī lebhe ca taṃ putraṃ tataḥ sā devamīḍhuṣam
anamitraṃ śiniṃ caiva tāvubhau puruṣottamau
anamitrasuto nighno nighnasya dvau babhūvatuḥ
prasenaś ca mahābhāgaḥ satrājicca sutāvubhau
tasya satrājitaḥ sūryaḥ sakhā prāṇasamo 'bhavat
syamantako nāma maṇirdattastasmai vivasvatā
pṛthivyāṃ sarvaratnānāmasau rājābhavanmaṇiḥ
kadācinmṛgayāṃ yātaḥ prasenena sahaiva saḥ
vadhaṃ prāpto 'sahāyaś ca siṃhādeva sudāruṇāt
atha putraḥ śinerjajñe kaniṣṭhād vṛṣṇinandanāt
satyavāk satyasampannaḥ satyakastasya cātmajaḥ
sātyakiryuyudhānastu śinernaptā pratāpavān
asaṃgo yuyudhānasya kuṇistasya suto 'bhavat
kuṇer yugaṃdharaḥ putraḥ śaineyā iti kīrtitāḥ
mādryāḥ sutasya saṃjajñe suto vārṣṇiryudhājitaḥ
śvaphalka iti vikhyātastrailokyahitakārakaḥ
śvaphalkaś ca mahārājo dharmātmā yatra vartate
nāsti vyādhibhayaṃ tatra nāvṛṣṭibhayamapyuta
śvaphalkaḥ kāśirājasya sutāṃ bhāryāmavāpa saḥ
gāndinīṃ nāma kāśyo hi dadau tasmai svakanyakām
sā māturudarasthā vai bahūnvarṣagaṇānkila
vasantī na ca saṃjajñe garbhasthā tāṃ pitābravīt
jāyasva śīghraṃ bhadraṃ te kimarthaṃ cābhitiṣṭhasi
provāca cainaṃ garbhasthā sā kanyā gāndinī tadā
varṣatrayaṃ pratidinaṃ gāmekāṃ brāhmaṇāya tu
yadi dadyāstataḥ kukṣernirgamiṣyāmyahaṃ pitaḥ
tathetyuvāca tasyā vai pitā kāmamapūrayat
dātā śūraś ca yajvā ca śrutavānatithipriyaḥ
tasyāḥ putraḥ smṛto 'krūraḥ śvaphalkādbhūridakṣiṇaḥ
ratnā kanyā ca śaivasya hyakrūrastāmavāptavān
asyāmutpādayāmāsa tanayāṃstānnibodhata
upamanyus tathā māṅgur vṛtastu janamejayaḥ
girirakṣastathopekṣaḥ śatrughno yo'rimardanaḥ
dharmabhṛd vṛṣṭadharmā ca godhano'tha varas tathā
āvāhaprativāhau ca sudhārā ca varāṅganā
akrūrasyograsenyāṃ tu putrau dvau kulanandanau
devavānupadevaś ca jajñāte devasaṃmatau
sumitrasya suto jajñe citrakaś ca mahāyaśāḥ
citrakasyābhavanputrā vipṛthuḥ pṛthureva ca
aśvagrīvaḥ subāhuś ca sudhāsūkagavekṣaṇau
ariṣṭanemiraśvaś ca dharmo dharmabhṛdeva ca
subhūmirbahubhūmiś ca śraviṣṭhāśravaṇe striyau
andhakātkāśyaduhitā lebhe ca caturaḥ sutān
kukuraṃ bhajamānaṃ ca śuciṃ kambalabarhiṣam
kukurasya suto vṛṣṇir vṛṣṇeḥ śūrastato 'bhavat
kapotaromātibalastasya putro vilomakaḥ
tasyāsīt tumburusakho vidvānputro nalaḥ kila
khyāyate sa sunāmnā tu candanānakadundubhiḥ
tasmādapyabhijitputra utpanno'sya punarvasuḥ
aśvamedhaṃ sa putrārthamājahāra narottamaḥ
tasya madhye 'tirātrasya sadomadhyātsamutthitaḥ
tatastu vidvān sarvajño dātā yajvā punarvasuḥ
tasyāpi putramithunaṃ babhūvābhijitaḥ kila
āhukaścāhukī caiva khyātau kīrtimatāṃ varau
āhukāt kāśyaduhitur dvau putrau saṃbabhūvatuḥ
devakaścograsenaś ca devagarbhasamāvubhau
devakasya sutā rājño jajñire tridaśopamāḥ
devavān upadevaś ca sudevo devarakṣitaḥ
teṣāṃ svasāraḥ saptāsan vasudevāya tā dadau
vṛṣadevopadevā ca tathānyā devarakṣitā
śrīdevā śāntidevā ca sahadevā tathāparā
devakī cāpi tāsāṃ ca variṣṭhābhūtsumadhyamā
navograsenasya sutāsteṣāṃ kaṃsastu pūrvajaḥ
teṣāṃ putrāśca pautrāś ca śataśo'tha sahasraśaḥ
devakasya sutā patnī vasudevasya dhīmataḥ
babhūva vandyā pūjyā ca devairapi pativratā
rohiṇī ca mahābhāgā patnī cānakadundubheḥ
pauravī bāhlikasutā saṃpūjyāsītsurairapi
asūta rohiṇī rāmaṃ balaśreṣṭhaṃ halāyudham
āśritaṃ kaṃsabhītyā ca svātmānaṃ śāntatejasam
jāte rāme 'tha nihate ṣaḍgarbhe cātidakṣiṇe
vasudevo hariṃ dhīmāndevakyāmudapādayat
sa eva paramātmāsau devadevo janārdanaḥ
halāyudhaś ca bhagavānananto rajataprabhaḥ
bhṛguśāpachalenaiva mānayanmānuṣīṃ tanum
babhūva tasyāṃ devakyāṃ vāsudevo janārdana
umādehasamudbhūtā yoganidrā ca kauśikī
niyogāddevadevasya yaśodātanayā hyabhūt
sā caiva prakṛtiḥ sākṣātsarvadevanamaskṛtā
puruṣo bhagavānkṛṣṇo dharmamokṣaphalapradaḥ
tāṃ kanyāṃ jagṛhe rakṣankaṃsātsvasyātmajaṃ tadā
caturbhujaṃ viśālākṣaṃ śrīvatsakṛtalāñchanam
śaṅkhacakragadāpadmaṃ dhārayantaṃ janārdanam
yaśodāyai pradattvā tu vasudevaś ca buddhimān
dattvainaṃ nandagopasya rakṣatāmiti cābravīt
rakṣakaṃ jagatāṃ viṣṇuṃ svecchayā dhṛtavigraham
prasādāccaiva devasya śivasyāmitatejasaḥ
rāmeṇa sārdhaṃ taṃ dattvā varadaṃ parameśvaram
bhūbhāranigrahārthaṃ ca hyavatīrṇaṃ jagadgurum
ato vai sarvakalyāṇaṃ yādavānāṃ bhaviṣyati
ayaṃ sa garbho devakyā yo naḥ kleśyānhariṣyati
ugrasenātmajāyātha kaṃsāyānakadundubhiḥ
nivedayāmāsa tadā jātāṃ kanyāṃ sulakṣaṇām
asyāstavāṣṭamo garbho devakyāḥ kaṃsa suvrata
mṛtyur eva na saṃdeha iti vāṇī purātanī
tatastāṃ hantumārebhe kaṃsaḥ sollaṅghya cāṃbaram
uvācāṣṭabhujā devī meghagaṃbhīrayā girā
rakṣasva tatsvakaṃ dehamāyāto mṛtyureva te
rakṣamāṇasya dehasya māyāvī kaṃsarūpiṇaḥ
kiṃ kṛtaṃ duṣkṛtaṃ mūrkha jātaḥ khalu tavāntakṛt
devakyāḥ sa bhayātkaṃso jaghānaivāṣṭamaṃ tviti
smaranti vihito mṛtyur devakyās tanayo 'ṣṭamaḥ
yastatpratikṛtau yatno bhojasyāsīdvṛthā hareḥ
prabhāvānmuniśārdūlās tayā caiva jaḍīkṛtaḥ
kaṃso'pi nihatastena kṛṣṇenākliṣṭakarmaṇā
nihatā bahavaścānye devabrāhmaṇaghātinaḥ
tasya kṛṣṇasya tanayāḥ pradyumnapramukhās tathā
bahavaḥ parisaṃkhyātāḥ sarve yuddhaviśāradāḥ
kṛṣṇaputrāḥ samākhyātāḥ kṛṣṇena sadṛśāḥ sutāḥ
putreṣveteṣu sarveṣu cārudeṣṇādayo hareḥ
viśiṣṭā balavantaś ca raukmiṇeyārisūdanāḥ
ṣoḍaśastrīsahasrāṇi śatamekaṃ tathādhikam
kṛṣṇasya tāsu sarvāsu priyā jyeṣṭhā ca rukmiṇī
tayā dvādaśavarṣāṇi kṛṣṇenākliṣṭakarmaṇā
uṣyatā vāyubhakṣeṇa putrārthaṃ pūjito haraḥ
cārudeṣṇaḥ sucāruś ca cāruveṣo yaśodharaḥ
cāruśravāścāruyaśāḥ pradyumnaḥ sāmba eva ca
ete labdhāstu kṛṣṇena śūlapāṇiprasādataḥ
tān dṛṣṭvā tanayānvīrān raukmiṇeyāṃś ca rukmiṇīm
jāmbavatyabravītkṛṣṇaṃ bhāryā kṛṣṇasya dhīmataḥ
mama tvaṃ puṇḍarīkākṣa viśiṣṭaṃ guṇavattaram
sureśasaṃmitaṃ putraṃ prasanno dātumarhasi
jāmbavatyā vacaḥ śrutvā jagannāthastato hariḥ
tapastaptuṃ samārebhe taponidhiraninditaḥ
so 'tha nārāyaṇaḥ kṛṣṇaḥ śaṅkhacakragadādharaḥ
vyāghrapādasya ca munergatvā caivāśramottamam
ṛṣiṃ dṛṣṭvā tvaṅgirasaṃ praṇipatya janārdanaḥ
divyaṃ pāśupataṃ yogaṃ labdhavāṃstasya cājñayā
praluptaśmaśrukeśaś ca ghṛtākto muñjamekhalī
dīkṣito bhagavānkṛṣṇastatāpa ca paraṃtapaḥ
ūrdhvabāhur nirālaṃbaḥ pādāṅguṣṭhāgradhiṣṭhitaḥ
phalāmbanilabhojī ca ṛtutrayam adhokṣajaḥ
tapasā tasya saṃtuṣṭo dadau rudro bahūn varān
sāmbaṃ jāṃbavatīputraṃ kṛṣṇāya ca mahātmane
tathā jāṃbavatī caiva sāṃbaṃ bhāryā hareḥ sutam
praharṣamatulaṃ lebhe labdhvādityaṃ yathāditiḥ
bāṇasya ca tadā tena cheditaṃ munipuṅgavāḥ
bhujānāṃ caiva sāhasraṃ śāpādrudrasya dhīmataḥ
atha daityavadhaṃ cakre halāyudhasahāyavān
tathā duṣṭakṣitīśānāṃ līlayaiva raṇājire
sa hatvā devasambhūtaṃ narakaṃ daityapuṅgavam
brāhmaṇasyordhvacakrasya varadānānmahātmanaḥ
svopabhogyāni kanyānāṃ ṣoḍaśātulavikramaḥ
śatādhikāni jagrāha sahasrāṇi mahābalaḥ
śāpavyājena viprāṇāmupasaṃhṛtavān kulam
saṃhṛtya tatkulaṃ caiva prabhāse 'tiṣṭhadacyutaḥ
tadā tasyaiva tu gataṃ varṣāṇāmadhikaṃ śatam
kṛṣṇasya dvārakāyāṃ vai jarākleśāpahāriṇaḥ
viśvāmitrasya kaṇvasya nāradasya ca dhīmataḥ
śāpaṃ piṇḍārake 'rakṣadvaco durvāsasastadā
tyaktvā ca mānuṣaṃ rūpaṃ jarakāstracchalena tu
anugṛhya ca kṛṣṇo'pi lubdhakaṃ prayayau divam
aṣṭāvakrasya śāpena bhāryāḥ kṛṣṇasya dhīmataḥ
cauraiścāpahṛtāḥ sarvāstasya māyābalena ca
balabhadro'pi saṃtyajya nāgo bhūtvā jagāma ca
mahiṣyastasya kṛṣṇasya rukmiṇīpramukhāḥ śubhāḥ
sahāgniṃ viviśuḥ sarvāḥ kṛṣṇenākliṣṭakarmaṇā
revatī ca tathā devī balabhadreṇa dhīmatā
praviṣṭā pāvakaṃ viprāḥ sā ca bhartṛpathaṃ gatā
pretakāryaṃ hareḥ kṛtvā pārthaḥ paramavīryavān
rāmasya ca tathānyeṣāṃ vṛṣṇīnāmapi suvrataḥ
kandamūlaphalaistasya balikāryaṃ cakāra saḥ
dravyābhāvāt svayaṃ pārtho bhrātṛbhiś ca divaṃ gataḥ
evaṃ saṃkṣepataḥ proktaḥ kṛṣṇasyākliṣṭakarmaṇaḥ
prabhāvo vilayaścaiva svecchayaiva mahātmanaḥ
ityetatsomavaṃśānāṃ nṛpāṇāṃ caritaṃ dvijāḥ
yaḥ paṭhecchṛṇuyādvāpi brāhmaṇān śrāvayedapi
sa yāti vaiṣṇavaṃ lokaṃ nātra kāryā vicāraṇā
iti śrīliṅgamahāpurāṇe pūrvabhāge somavaṃśānukīrtanaṃ nāmaikonasaptatitamo 'dhyāyaḥ
ṛṣaya ūcuḥ
ādisargastvayā sūta sūcito na prakāśitaḥ
sāṃprataṃ vistareṇaiva vaktumarhasi suvrata
sūta uvāca
maheśvaro mahādevaḥ prakṛteḥ puruṣasya ca
paratve saṃsthito devaḥ paramātmā munīśvarāḥ
avyaktaṃ ceśvarāttasmādabhavatkāraṇaṃ param
pradhānaṃ prakṛtiśceti yadāhustattvacintakāḥ
gandhavarṇarasair hīnaṃ śabdasparśavivarjitam
ajaraṃ dhruvamakṣayyaṃ nityaṃ svātmanyavasthitam
jagadyoniṃ mahābhūtaṃ paraṃ brahma sanātanam
vigrahaḥ sarvabhūtānāmīśvarājñāpracoditam
anādyantamajaṃ sūkṣmaṃ triguṇaṃ prabhavāvyayam
aprakāśamavijñeyaṃ brahmāgre samavartata
asyātmanā sarvamidaṃ vyāptaṃ tvāsīcchivecchayā
guṇasāmye tadā tasminnavibhāge tamomaye
sargakāle pradhānasya kṣetrajñādhiṣṭhitasya vai
guṇabhāvādvyajyamāno mahān prādurbabhūva ha
sūkṣmeṇa mahatā cātha avyaktena samāvṛtam
sattvodrikto mahānagre sattāmātraprakāśakaḥ
mano mahāṃstu vijñeyamekaṃ tatkāraṇaṃ smṛtam
samutpannaṃ liṅgamātraṃ kṣetrajñādhiṣṭhitaṃ hi tat
dharmādīni ca rūpāṇi lokatattvārthahetavaḥ
mahān sṛṣṭiṃ vikurute codyamānaḥ sisṛkṣayā
mano mahānmatirbrahma pūrbuddhiḥ khyātirīśvaraḥ
prajñā citiḥ smṛtiḥ saṃvidviśveśaśceti sa smṛtaḥ
manute sarvabhūtānāṃ yasmācceṣṭā phalaṃ tataḥ
saukṣmyāttena vibhaktaṃ tu yena tanmana ucyate
tattvānām agrajo yasmānmahāṃś ca parimāṇataḥ
viśeṣebhyo guṇebhyo 'pi mahāniti tataḥ smṛtaḥ
bibharti mānaṃ manute vibhāgaṃ manyate'pi ca
puruṣo bhogasaṃbandhāttena cāsau matiḥ smṛtaḥ
bṛhattvād bṛṃhaṇatvācca bhāvānāṃ sakalāśrayāt
yasmāddhārayate bhāvānbrahma tena nirucyate
yaḥ pūrayati yasmācca kṛtsnāndevānanugrahaiḥ
nayate tattvabhāvaṃ ca tena pūriti cocyate
budhyate puruṣaścātra sarvān bhāvān hitaṃ tathā
yasmādbodhayate caiva buddhistena nirucyate
khyātiḥ pratyupabhogaś ca yasmātsaṃvartate tataḥ
bhogasya jñānaniṣṭhatvāttena khyātiriti smṛtaḥ
khyāyate tadguṇair vāpi jñānādibhir anekaśaḥ
tasmācca mahataḥ saṃjñā khyātirityabhidhīyate
sākṣātsarvaṃ vijānāti mahātmā tena ceśvaraḥ
yasmājjñānānugaścaiva prajñā tena sa ucyate
jñānādīni ca rūpāṇi bahukarmaphalāni ca
cinoti yasmādbhogārthaṃ tenāsau citirucyate
vartamānavyatītāni tathaivānāgatānyapi
smarate sarvakāryāṇi tenāsau smṛtirucyate
kṛtsnaṃ ca vindate jñānaṃ yasmānmāhātmyamuttamam
tasmād vinder videścaiva saṃvidityabhidhīyate
vidyate'pi ca sarvatra tasminsarvaṃ ca vindati
tasmātsaṃviditi prokto mahadbhir munisattamāḥ
jānāter jñānam ityāhur bhagavān jñānasaṃnidhiḥ
bandhanādiparībhāvād īśvaraḥ procyate budhaiḥ
paryāyavācakaiḥ śabdais tattvam ādyam anuttamam
vyākhyātaṃ tattvabhāvajñairdevasadbhāvacetakaiḥ
mahānsṛṣṭiṃ vikurute codyamānaḥ sisṛkṣayā
saṃkalpo'dhyavasāyaś ca tasya vṛttidvayaṃ smṛtam
triguṇād rajasodriktād ahaṅkārastato 'bhavat
mahatā ca vṛtaḥ sargo bhūtādir bāhyatastu saḥ
tasmādeva tamodriktād ahaṅkārādajāyata
bhūtatanmātrasargastu bhūtādistāmasastu saḥ
bhūtādistu vikurvāṇaḥ śabdamātraṃ sasarja ha
ākāśaṃ suṣiraṃ tasmādutpannaṃ śabdalakṣaṇam
ākāśaṃ śabdamātraṃ tu sparśamātraṃ samāvṛṇot
vāyuścāpi vikurvāṇo rūpamātraṃ sasarja ha
jyotirutpadyate vāyos tadrūpaguṇam ucyate
sparśamātrastu vai vāyū rūpamātraṃ samāvṛṇot
jyotiścāpi vikurvāṇaṃ rasamātraṃ sasarja ha
sambhavanti tato hyāpas tā vai sarvarasātmikāḥ
rasamātrāstu tā hyāpo rūpamātro'gnir āvṛṇot
āpaścāpi vikurvatyo gandhamātraṃ sasarjire
saṃghāto jāyate tasmāttasya gandho guṇo mataḥ
tasmiṃstasmiṃś ca tanmātraṃ tena tanmātratā smṛtā
aviśeṣavācakatvād aviśeṣās tatas tu te
praśāntaghoramūḍhatvādaviśeṣāstataḥ punaḥ
bhūtatanmātrasargo'yaṃ vijñeyastu parasparam
vaikārikādahaṅkārātsattvodriktāttu sāttvikāt
vaikārikaḥ sa sargastu yugapat sampravartate
buddhīndriyāṇi pañcaiva pañca karmendriyāṇi ca
sādhakānīndriyāṇi syurdevā vaikārikā daśa
ekādaśaṃ manastatra svaguṇenobhayātmakam
śrotraṃ tvak cakṣuṣī jihvā nāsikā caiva pañcamī
śabdādīnāmavāptyarthaṃ buddhiyuktāni tāni vai
pādau pāyurupasthaś ca hastau vāgdaśamī bhavet
gatirvisargo hyānandaḥ śilpaṃ vākyaṃ ca karma tat
ākāśaṃ śabdamātraṃ ca sparśamātraṃ samāviśat
dviguṇastu tato vāyuḥ śabdasparśātmako 'bhavat
rūpaṃ tathaiva viśataḥ śabdasparśaguṇāvubhau
triguṇastu tatastvagniḥ saśabdasparśarūpavān
saśabdasparśarūpaṃ ca rasamātraṃ samāviśat
tasmāccaturguṇā āpo vijñeyāstu rasātmikāḥ
śabdasparśaṃ ca rūpaṃ ca raso vai gandhamāviśat
saṃgatā gandhamātreṇa āviśanto mahīmimām
tasmātpañcaguṇā bhūmiḥ sthūlā bhūteṣu śasyate
śāntā ghorāś ca mūḍhāś ca viśeṣāstena te smṛtāḥ
parasparānupraveśāddhārayanti parasparam
bhūmerantastvidaṃ sarvaṃ lokālokācalāvṛtam
viśeṣāścendriyagrāhyā niyatatvācca te smṛtāḥ
guṇaṃ pūrvasya sargasya prāpnuvantyuttarottarāḥ
teṣāṃ yāvacca tad yacca yacca tāvadguṇaṃ smṛtam
upalabhyāpsu vai gandhaṃ kecid brūyur apāṃ guṇam
pṛthivyāmeva taṃ vidyād apāṃ vāyoś ca saṃśrayāt
ete sapta mahātmāno hyanyonyasya samāśrayāt
puruṣādhiṣṭhitatvācca avyaktānugraheṇa ca
mahādayo viśeṣāntā hyaṇḍamutpādayanti te
ekakālasamutpannaṃ jalabudbudavacca tat
viśeṣebhyo'ṇḍam abhavan mahat tad udakeśayam
adbhir daśaguṇābhistu bāhyato'ṇḍaṃ samāvṛtam
āpo daśaguṇenaitāstejasā bāhyato vṛtāḥ
tejo daśaguṇenaiva vāyunā bāhyato vṛtam
vāyurdaśaguṇenaiva bāhyato nabhasā vṛtaḥ
ākāśenāvṛto vāyuḥ khaṃ tu bhūtādināvṛtam
bhūtādirmahatā cāpi avyaktenāvṛto mahān
śarvaścāṇḍakapālastho bhavaścāṃbhasi suvratāḥ
rudro'gnimadhye bhagavānugro vāyau punaḥ smṛtaḥ
bhīmaścāvanimadhyastho hyahaṅkāre maheśvaraḥ
buddhau ca bhagavānīśaḥ sarvataḥ parameśvaraḥ
etairāvaraṇairaṇḍaṃ saptabhiḥ prākṛtair vṛtam
etā āvṛtya cānyonyamaṣṭau prakṛtayaḥ sthitāḥ
prasargakāle sthitvā tu grasantyetāḥ parasparam
evaṃ parasparotpannā dhārayanti parasparam
ādhārādheyabhāvena vikārāste vikāriṣu
maheśvaraḥ paro 'vyaktād aṇḍam avyaktasaṃbhavam
aṇḍājjajñe sa eveśaḥ puruṣo'rkasamaprabhaḥ
tasminkāryasya karaṇaṃ saṃsiddhaṃ svecchayaiva tu
sa vai śarīrī prathamaḥ sa vai puruṣa ucyate
tasya vāmāṅgajo viṣṇuḥ sarvadevanamaskṛtaḥ
lakṣmyā devyā hyabhūddeva icchayā parameṣṭhinaḥ
dakṣiṇāṅgabhavo brahmā sarasvatyā jagadguruḥ
tasminnaṇḍe ime lokā antarviśvamidaṃ jagat
candrādityau sanakṣatrau sagrahau saha vāyunā
lokālokadvayaṃ kiṃcid aṇḍe hyasminsamarpitam
yattu sṛṣṭau prasaṃkhyātaṃ mayā kālāntaraṃ dvijāḥ
etatkālāntaraṃ jñeyamaharvai pārameśvaram
rātriścaitāvatī jñeyā parameśasya kṛtsnaśaḥ
ahastasya tu yā sṛṣṭiḥ rātriś ca pralayaḥ smṛtaḥ
nāhastu vidyate tasya na rātririti dhārayet
upacārastu kriyate lokānāṃ hitakāmyayā
indriyāṇīndriyārthāś ca mahābhūtāni pañca ca
tasmāt sarvāṇi bhūtāni buddhiś ca saha daivataiḥ
ahastiṣṭhanti sarvāṇi parameśasya dhīmataḥ
aharante pralīyante rātryante viśvasaṃbhavaḥ
svātmanyavasthite vyakte vikāre pratisaṃhṛte
sādharmyeṇāvatiṣṭhete pradhānapuruṣāvubhau
tamaḥsattvarajopetau samatvena vyavasthitau
anupṛktāvabhūtāṃ tāv otaprotau parasparam
guṇasāmye layo jñeyo vaiṣamye sṛṣṭirucyate
tile yathā bhavettailaṃ ghṛtaṃ payasi vā sthitam
tathā tamasi sattve ca rajasyanusṛtaṃ jagat
upāsya rajanīṃ kṛtsnāṃ parāṃ māheśvarīṃ tathā
arhamukhe pravṛttaś ca paraḥ prakṛtisaṃbhavaḥ
kṣobhayāmāsa yogena pareṇa parameśvaraḥ
pradhānaṃ puruṣaṃ caiva praviśya sa maheśvaraḥ
maheśvarāttrayo devā jajñire jagadīśvarāt
śāśvatāḥ paramā guhyaḥ sarvātmānaḥ śarīriṇaḥ
eta eva trayo devā eta eva trayo guṇāḥ
eta eva trayo lokā eta eva trayo'gnayaḥ
parasparāśritā hyete parasparamanuvratāḥ
paraspareṇa vartante dhārayanti parasparam
anyonyamithunā hyete anyonyamupajīvinaḥ
kṣaṇaṃ viyogo na hyeṣāṃ na tyajanti parasparam
īśvarastu paro devo viṣṇuś ca mahataḥ paraḥ
brahmā ca rajasā yuktaḥ sargādau hi pravartate
paraḥ sa puruṣo jñeyaḥ prakṛtiḥ sā parā smṛtā
adhiṣṭhitā sā hi maheśvareṇa pravartate codyamane samantāt
anupravṛttastu mahāṃstadenāṃ cirasthiratvād viṣayaṃ śriyaḥ svayam
pradhānaguṇavaiṣamyātsargakālaḥ pravartate
īśvarādhiṣṭhitātpūrvaṃ tasmātsadasadātmakāt
saṃsiddhaḥ kāryakaraṇe rudraścāgre hyavartata
tejasāpratimo dhīmānavyaktaḥ samprakāśakaḥ
sa vai śarīrī prathamaḥ sa vai puruṣa ucyate
brahmā ca bhagavāṃstasmāccaturvaktraḥ prajāpatiḥ
saṃsiddhaḥ kāryakāraṇe tathā vai samavartata
eka eva mahādevastridhaivaṃ sa vyavasthitaḥ
apratīpena jñānena aiśvaryeṇa samanvitaḥ
dharmeṇa cāpratīpena vairāgyeṇa ca te 'nvitāḥ
avyaktājjāyate teṣāṃ manasā yadyadīhitam
vaśīkṛtatvāttraiguṇyaṃ sāpekṣatvātsvabhāvataḥ
caturmukhastu brahmatve kālatve cāntakaḥ smṛtaḥ
sahasramūrdhā puruṣastisro 'vasthāḥ svayaṃbhuvaḥ
brahmatve sṛjate lokānkālatve saṃkṣipatyapi
puruṣatve hyudāsīnas tisro 'vasthāḥ prajāpateḥ
brahmā kamalagarbhābho rudraḥ kālāgnisannibhaḥ
puruṣaḥ puṇḍarīkākṣo rūpaṃ tatparamātmanaḥ
ekadhā sa dvidhā caiva tridhā ca bahudhā punaḥ
maheśvaraḥ śarīrāṇi karoti vikaroti ca
nānākṛtikriyārūpanāmavanti svalīlayā
maheśvaraḥ śarīrāṇi karoti vikaroti ca
tridhā yadvartate loke tasmāttriguṇa ucyate
caturdhā pravibhaktatvāccaturvyūhaḥ prakīrtitaḥ
yadāpnoti yadādatte yaccātti viṣayānayam
yaccāsya satataṃ bhāvastasmādātmā nirucyate
ṛṣiḥ sarvagatatvācca śarīrī so'sya yatprabhuḥ
svāmitvamasya yatsarvaṃ viṣṇuḥ sarvapraveśanāt
bhagavān bhagavadbhāvānnirmalatvācchivaḥ smṛtaḥ
paramaḥ samprakṛṣṭatvād avanād omiti smṛtaḥ
sarvajñaḥ sarvavijñānātsarvaḥ sarvamayo yataḥ
tridhā vibhajya cātmānaṃ trailokyaṃ sampravartate
sṛjate grasate caiva rakṣate ca tribhiḥ svayam
āditvād ādidevo'sāv ajātatvād ajaḥ smṛtaḥ
pāti yasmātprajāḥ sarvāḥ prajāpatir iti smṛtaḥ
deveṣu ca mahāndevo mahādevastataḥ smṛtaḥ
sarvagatvācca devānāmavaśyatvācca īśvaraḥ
bṛhattvācca smṛto brahmā bhūtatvādbhūta ucyate
kṣetrajñaḥ kṣetravijñānādekatvātkevalaḥ smṛtaḥ
yasmātpuryāṃ sa śete ca tasmātpūruṣa ucyate
anāditvācca pūrvatvātsvayaṃbhūriti saṃsmṛtaḥ
yājyatvāducyate yajñaḥ kavir vikrāntadarśanāt
kramaṇaḥ kramaṇīyatvāt pālakaścāpi pālanāt
ādityasaṃjñaḥ kapilo hyagrajo 'gniriti smṛtaḥ
hiraṇyamasya garbho'bhūddhiraṇyasyāpi garbhajaḥ
tasmāddhiraṇyagarbhatvaṃ purāṇe 'sminnirucyate
svayaṃbhuvo'pi vṛttasya kālo viśvātmanastu yaḥ
na śakyaḥ parisaṃkhyātumapi varṣaśatairapi
kālasaṃkhyāvivṛttasya parārdho brahmaṇaḥ smṛtaḥ
tāvaccheṣo 'sya kālo 'nyas tasyānte pratisṛjyate
koṭikoṭisahasrāṇi aharbhūtāni yāni vai
samatītāni kalpānāṃ tāvaccheṣāḥ pare tu ye
yastvayaṃ vartate kalpo vārāhastaṃ nibodhata
prathamaḥ sāṃpratasteṣāṃ kalpo'yaṃ vartate dvijāḥ
yasminsvāyaṃbhuvādyāstu manavaste caturdaśa
atītā vartamānāś ca bhaviṣyā ye ca vai punaḥ
tairiyaṃ pṛthivī sarvā saptadvīpā saparvatā
pūrṇaṃ yugasahasraṃ vai paripālyā maheśvaraiḥ
prajābhistapasā caiva teṣāṃ śṛṇuta vistaram
manvantareṇa caikena sarvāṇyevāntarāṇi ca
kathitāni bhaviṣyanti kalpaḥ kalpena caiva hi
atītāni ca kalpāni sodarkāṇi sahānvayaiḥ
anāgateṣu tadvacca tarkaḥ kāryo vijānatā
āpo hyagre samabhavannaṣṭe ca pṛthivītale
śāntatāraikanīre 'smin na prājñāyata kiṃcana
ekārṇave tadā tasminnaṣṭe sthāvarajaṅgame
tadā bhavati vai brahmā sahasrākṣaḥ sahasrapāt
sahasraśīrṣā puruṣo rukmavarṇas tvatīndriyaḥ
brahmā nārāyaṇākhyastu suṣvāpa salile tadā
sattvodrekātprabuddhastu śūnyaṃ lokamudaikṣata
imaṃ codāharantyatra ślokaṃ nārāyaṇaṃ prati
āpo nārāś ca sūnava ityapāṃ nāma śuśrumaḥ
āpūrya tābhir ayanaṃ kṛtavānātmano yataḥ
apsu śete yatastasmāttato nārāyaṇaḥ smṛtaḥ
caturyugasahasrasya naiśaṃ kālam upāsyataḥ
śarvaryante prakurute brahmatvaṃ sargakāraṇāt
brahmā tu salile tasminvāyurbhūtvā samācarat
niśāyāmiva khadyotaḥ prāvṛṭkāle tatastu saḥ
tatas tu salile tasmin vijñāyāntargatāṃ mahīm
anumānād asaṃmūḍho bhūmeruddharaṇaṃ punaḥ
akarotsa tanūmanyāṃ kalpādiṣu yathāpurā
tato mahātmā bhagavān divyarūpam acintayat
salilenāplutāṃ bhūmiṃ dṛṣṭvā sa tu samantataḥ
kiṃnu rūpamahaṃ kṛtvā uddhareyaṃ mahīmimām
jalakrīḍānusadṛśaṃ vārāhaṃ rūpamāviśat
adhṛṣyaṃ sarvabhūtānāṃ vāṅmayaṃ brahmasaṃjñitam
pṛthivyuddharaṇārthāya praviveśa rasātalam
adbhiḥ saṃchāditāṃ bhūmiṃ sa tāmāśu prajāpatiḥ
upagamyojjahāraināmāpaścāpi samāviśat
sāmudrā vai samudreṣu nādeyāś ca nadīṣu ca
rasātalatale magnāṃ rasātalapuṭe gatām
prabhurlokahitārthāya daṃṣṭrayābhyujjahāra gām
tataḥ svasthānamānīya pṛthivīṃ pṛthivīdharaḥ
mumoca pūrvavad asau dhārayitvā dharādharaḥ
tasyopari jalaughasya mahatī nauriva sthitā
tatsamā hyurudehatvānna mahī yāti saṃplavam
tata utkṣipya tāṃ devo jagataḥ sthāpanecchayā
pṛthivyāḥ pravibhāgāya manaścakre'mbujekṣaṇaḥ
pṛthivīṃ ca samāṃ kṛtvā pṛthivyāṃ so'cinod girīn
prāksarge dahyamāne tu tadā saṃvartakāgninā
tenāgninā viśīrṇāste parvatā bhūrivistarāḥ
śaityādekārṇave tasmin vāyunā tena saṃhatāḥ
niṣiktā yatra yatrāsaṃs tatra tatrācalābhavan
tadācalatvād acalāḥ parvabhiḥ parvatāḥ smṛtāḥ
girayo hi nigīrṇatvācchayānatvācchiloccayāḥ
tatasteṣu vikīrṇeṣu koṭiśo hi giriṣvatha
viśvakarmā vibhajate kalpādiṣu punaḥ punaḥ
sasamudrāmimāṃ pṛthvīṃ saptadvīpāṃ saparvatām
bhūrādyāṃś caturo lokānpunaḥ so'tha vyakalpayat
lokān prakalpayitvātha prajāsargaṃ sasarja ha
brahmā svayaṃbhūrbhagavānsisṛkṣurvividhāḥ prajāḥ
sasarja sṛṣṭiṃ tadrūpāṃ kalpādiṣu yathāpurā
tasyābhidhyāyataḥ sargaṃ tathā vai buddhipūrvakam
buddhyāś ca samakāle vai prādurbhūtas tamomayaḥ
tamomoho mahāmohastāmisraścāndhasaṃjñitaḥ
avidyā pañcaparvaiṣā prādurbhūtā mahātmanaḥ
pañcadhāvasthitaḥ sargo dhyāyataḥ so'bhimāninaḥ
saṃvṛtastamasā caiva bījāṅkuravadāvṛtaḥ
bahirantaścāprakāśastabdho niḥsaṃjña eva ca
yasmātteṣāṃ vṛtā buddhirduḥkhāni karaṇāni ca
tasmātte saṃvṛtātmāno nagā mukhyāḥ prakīrtitāḥ
mukhyasargaṃ tathābhūtaṃ dṛṣṭvā brahmā hyasādhakam
aprasannamanāḥ so'tha tato'nyaṃ so hyamanyata
tasyābhidhyāyataścaiva tiryaksrotā hyavartata
tasmāt tiryakpravṛttaḥ sa tiryaksrotās tataḥ smṛtaḥ
paśvādayaste vikhyātā utpathagrāhiṇo dvijāḥ
tasyābhidhyāyato'nyaṃ vai sāttvikaḥ samavartata
ūrdhvasrotāstṛtīyastu sa vai cordhvaṃ vyavasthitaḥ
yasmātpravartate cordhvamūrdhvasrotāstataḥ smṛtaḥ
te sukhaprītibahulā bahirantaś ca saṃvṛtāḥ
prakāśā bahirantaś ca ūrdhvasrotobhavāḥ smṛtāḥ
te sattvasya ca yogena sṛṣṭāḥ sattvodbhavāḥ smṛtāḥ
ūrdhvasrotāstṛtīyo vai devasargastu sa smṛtaḥ
prakāśād bahirantaś ca ūrdhvasrotodbhavāḥ smṛtāḥ
te ūrdhvasrotaso jñeyāstuṣṭātmāno budhaiḥ smṛtāḥ
ūrdhvasrotaḥsu sṛṣṭeṣu deveṣu varadaḥ prabhuḥ
prītimānabhavadbrahmā tato'nyaṃ so'bhyamanyata
sasarja sargamanyaṃ hi sādhakaṃ prabhurīśvaraḥ
tato'bhidhyāyatastasya satyābhidhyāyinastadā
prādurāsīttadā vyaktādarvāksrotāstu sādhakaḥ
yasmād arvāṅnyavartanta tato 'rvāksrotasas tu te
te ca prakāśabahulās tamaḥpṛktā rajo'dhikāḥ
tasmātte duḥkhabahulā bhūyobhūyaś ca kāriṇaḥ
saṃvṛtā bahirantaś ca manuṣyāḥ sādhakāś ca te
lakṣaṇaistārakādyaiste hyaṣṭadhā tu vyavasthitāḥ
siddhātmāno manuṣyāste gandharvasahadharmiṇaḥ
ityeṣa taijasaḥ sargo hy arvāksrotaḥprakīrtitaḥ
pañcamo'nugrahaḥ sargaścaturdhā tu vyavasthitaḥ
viparyayeṇa śaktyā ca siddhyā tuṣṭyā tathaiva ca
sthāvareṣu viparyāsas tiryagyoniṣu śaktitaḥ
siddhātmāno manuṣyāstu ṛṣideveṣu kṛtsnaśaḥ
ityeṣa prākṛtaḥ sargo vaikṛto navamaḥ smṛtaḥ
bhūtādikānāṃ bhūtānāṃ ṣaṣṭhaḥ sargaḥ sa ucyate
nivṛttaṃ vartamānaṃ ca teṣāṃ jānanti vai punaḥ
bhūtādikānāṃ bhūtānāṃ saptamaḥ sarga eva ca
te parigrāhiṇaḥ sarve saṃvibhāgaratāḥ punaḥ
svādanāś cāpyaśīlāś ca jñeyā bhūtādikāś ca te
viparyayeṇa bhūtādiraśaktyā ca vyavasthitaḥ
prathamo mahataḥ sargo vijñeyo brahmaṇaḥ smṛtaḥ
tanmātrāṇāṃ dvitīyastu bhūtasargaḥ sa ucyate
vaikārikastṛtīyastu sarga aindriyakaḥ smṛtaḥ
ityeṣa prākṛtaḥ sargaḥ sambhūto buddhipūrvakaḥ
mukhyasargaścaturthaś ca mukhyā vai sthāvarāḥ smṛtāḥ
tato'rvāksrotasāṃ sargaḥ saptamaḥ sa tu mānuṣaḥ
aṣṭamo 'nugrahaḥ sargaḥ sāttvikastāmasaś ca saḥ
pañcaite vaikṛtāḥ sargāḥ prākṛtāstu trayaḥ smṛtāḥ
prākṛto vaikṛtaścaiva kaumāro navamaḥ smṛtaḥ
abuddhipūrvakāḥ sargāḥ prākṛtāstu trayaḥ smṛtāḥ
buddhipūrvaṃ pravartante ṣaṭ punarbrahmaṇastu te
vistarānugrahaḥ sargaḥ kīrtyamāno nibodhata
caturdhāvasthitaḥ so'tha sarvabhūteṣu kṛtsnaśaḥ
ityete prākṛtāścaiva vaikṛtāś ca nava smṛtāḥ
parasparānuraktāś ca kāraṇaiś ca budhaiḥ smṛtāḥ
agre sasarja vai brahmā mānasānātmanaḥ samān
ṛbhuḥ sanatkumāraś ca dvāvetāvūrdhvaretasau
pūrvotpannau purā tebhyaḥ sarveṣāmapi pūrvajau
vyatīte tvaṣṭame kalpe purāṇau lokasākṣiṇau
tau vārāhe tu bhūrloke tejaḥ saṃkṣipya dhiṣṭhitau
tāvubhau mokṣakarmāṇāvāropyātmānamātmani
prajāṃ dharmaṃ ca kāmaṃ ca tyaktvā vairāgyamāsthitau
yathotpannastathaiveha kumāraḥ sa ihocyate
tasmāt sanatkumāreti nāmāsyeha prakīrtitam
sanandaṃ sanakaṃ caiva vidvāṃsaṃ ca sanātanam
vijñānena nivṛttāste vyavartanta mahaujasaḥ
saṃbuddhāścaiva nānātve apravṛttāś ca yoginaḥ
asṛṣṭvaiva prajāsargaṃ pratisargaṃ gatāḥ punaḥ
tatasteṣu vyatīteṣu tato 'nyān sādhakān sutān
mānasānasṛjadbrahmā punaḥ sthānābhimāninaḥ
ā bhūtasamplavāvasthā yairiyaṃ vidhṛtā mahī
āpo'gniṃ pṛthivīṃ vāyumantarikṣaṃ divaṃ tathā
samudrāṃś ca nadīścaiva tathā śailavanaspatīn
oṣadhīnāṃ tathātmāno vallīnāṃ vṛkṣavīrudhām
latāḥ kāṣṭhāḥ kalāścaiva muhūrtāḥ saṃdhirātryahān
ardhamāsāṃś ca māsāṃś ca ayanābdayugāni ca
sthānābhimāninaḥ sarve sthānākhyāścaiva te smṛtāḥ
devānṛṣīṃś ca mahato gadatastān nibodhata
marīcibhṛgvaṅgirasaṃ pulastyaṃ pulahaṃ kratum
dakṣamatriṃ vasiṣṭhaṃ ca so'sṛjanmānasān nava
nava brahmāṇa ityete purāṇe niścayaṃ gatāḥ
teṣāṃ brahmātmakānāṃ vai sarveṣāṃ brahmavādinām
sthānāni kalpayāmāsa pūrvavatpadmasaṃbhavaḥ
tato'sṛjacca saṃkalpaṃ dharmaṃ caiva sukhāvaham
so'sṛjad vyavasāyāttu dharmaṃ devo maheśvaraḥ
saṃkalpaṃ caiva saṃkalpātsarvalokapitāmahaḥ
mānasaś ca rucirnāma vijajñe brahmaṇaḥ prabhoḥ
prāṇādbrahmāsṛjaddakṣaṃ cakṣurbhyāṃ ca marīcinam
bhṛgustu hṛdayājjajñe ṛṣiḥ salilajanmanaḥ
śiraso'ṅgirasaścaiva śrotrādatriṃ tathāsṛjat
pulastyaṃ ca tathodānādvyānācca pulahaṃ punaḥ
samānajo vasiṣṭhaś ca apānānnirmame kratum
ityete brahmaṇaḥ putrā divyā ekādaśā smṛtāḥ
dharmādayaḥ prathamajāḥ sarve te brahmaṇaḥ sutāḥ
bhṛgvādayastu te sṛṣṭā navaite brahmavādinaḥ
gṛhamedhinaḥ purāṇās te dharmas taiḥ sampravartitaḥ
teṣāṃ dvādaśa te vaṃśā divyā devaguṇānvitāḥ
kriyāvantaḥ prajāvanto maharṣibhir alaṃkṛtāḥ
ṛbhuḥ sanatkumāraś ca dvāvetāvūrdhvaretasau
pūrvotpannau paraṃ tebhyaḥ sarveṣāmapi pūrvajau
vyatīte tvaṣṭame kalpe purāṇau lokasākṣiṇau
virājetāmubhau loke tejaḥ saṃkṣipya dhiṣṭhitau
tāvubhau yogakarmāṇāv āropyātmānam ātmani
prajāṃ dharmaṃ ca kāmaṃ ca tyaktvā vairāgyamāsthitau
yathotpannaḥ sa eveha kumāraḥ sa ihocyate
tasmātsanatkumāreti nāmāsyeha pratiṣṭhitam
tato'bhidhyāyatastasya jajñire mānasāḥ prajāḥ
taccharīrasamutpannaiḥ kāryaistaiḥ kāraṇaiḥ saha
kṣetrajñāḥ samavartanta gātrebhyastasya dhīmataḥ
tato devāsurapitṝn mānuṣāṃś ca catuṣṭayam
sisṛkṣur ambhāṃsyetāni svam ātmānam ayūyujat
tatastu yuñjatastasya tamomātrasamudbhavam
samabhidhyāyataḥ sargaṃ prayatnena prajāpateḥ
tato'sya jaghanātpūrvamasurā jajñire sutāḥ
asuḥ prāṇaḥ smṛto viprās tajjanmānas tato'surāḥ
yayā sṛṣṭāsurāḥ sarve tāṃ tanuṃ sa vyapohata
sāpaviddhā tanus tena sadyo rātrir ajāyata
sā tamobahulā yasmāt tato rātrirniyāmikā
āvṛtāstamasā rātrau prajāstasmātsvapantyuta
sṛṣṭvāsurāṃstataḥ so vai tanumanyāmagṛhṇata
avyaktāṃ sattvabahulāṃ tatastāṃ so'bhyapūjayat
tatastāṃ yuñjatas tasya priyam āsīt prajāpateḥ
tato mukhātsamutpannā dīvyatastasya devatāḥ
yato'sya dīvyato jātāstena devāḥ prakīrtitāḥ
dhāturdiviti yaḥ proktaḥ krīḍāyāṃ sa vibhāvyate
yasmāttasya tu dīvyanto jajñire tena devatāḥ
devānsṛṣṭvātha deveśastanumanyāmapadyata
utsṛṣṭā sā tanustena sadyo'haḥ samajāyata
tasmādaho dharmayuktaṃ devatāḥ samupāsate
sattvamātrātmikāmeva tato'nyāṃ so'bhyamanyata
pitṛvanmanyamānasya putrāṃstāndhyāyataḥ prabhoḥ
pitaro hyupapakṣābhyāṃ rātryahṇor antare'bhavan
tasmātte pitaro devāḥ pitṛtvaṃ tena teṣu tat
yayā sṛṣṭāstu pitarastanuṃ tāṃ sa vyapohata
sāpaviddhā tanustena sadyaḥ saṃdhyā vyajāyata
yasmādahardevatānāṃ rātriryā sāsurī smṛtā
tayormadhye tu paitrī yā tanuḥ sā tu garīyasī
tasmāddevā surāḥ sarve ṛṣayo mānavās tathā
upāsante mudāyuktā rātryahṇor madhyamāṃ tanum
tato hyanyāṃ punarbrahmā tanuṃ vai samagṛhṇata
rajomātrātmikāyāṃ tu manasā so'sṛjatprabhuḥ
rajaḥpriyāṃstataḥ so'tha mānasānasṛjatsutān
manasvinastatastasya mānavā jajñire sutāḥ
sṛṣṭvā punaḥ prajāścāpi svāṃ tanuṃ tām apohata
sāpaviddhā tanustena jyotsnā sadyastvajāyata
yasmādbhavanti saṃhṛṣṭā jyotsnāyā udbhave prajāḥ
ityetāstanavastena hyapaviddhā mahātmanā
sadyo rātryahanī caiva saṃdhyā jyotsnā ca jajñire
jyotsnā saṃdhyā ahaścaiva sattvamātrātmakaṃ trayam
tamomātrātmikā rātriḥ sā vai tasmānniśātmikā
tasmāddevā divātanvā tuṣṭyā sṛṣṭā mukhāttu vai
yasmātteṣāṃ divā janma balinastena vai divā
tanvā yayāsurān rātrau jaghanādasṛjatprabhuḥ
prāṇebhyo niśijanmāno balino niśi tena te
etānyeva bhaviṣyāṇāṃ devānāmasuraiḥ saha
pitṝṇāṃ mānavānāṃ ca atītānāgateṣu vai
manvantareṣu sarveṣu nimittāni bhavanti hi
jyotsnā rātryahanī saṃdhyā catvāryaṃbhāṃsi tāni vai
bhānti yasmāt tato 'ṃbhāṃsi śabdo'yaṃ sumanīṣibhiḥ
bhātirdīptau nigaditaḥ punaścātha prajāpatiḥ
so 'mbhāṃsyetāni sṛṣṭvā tu devamānuṣadānavān
pitṝṃścaiva sṛjattanvā ātmanā vividhānpunaḥ
tāmutsṛjya tanuṃ jyotsnāṃ tato'nyāṃ prāpya sa prabhuḥ
mūrtiṃ tamorajaḥprāyāṃ punarevābhyapūjayat
andhakāre kṣudhāviṣṭāṃs tato'nyān so'sṛjat prabhuḥ
tena sṛṣṭāḥ kṣudhātmāno 'ṃbhāṃsyādātum udyatāḥ
ambhāṃsyetāni rakṣāma uktavantastu teṣu ye
rākṣasā nāma te yasmāt kṣudhāviṣṭā niśācarāḥ
ye'bruvan yakṣamo 'mbhāṃsi teṣāṃ hṛṣṭāḥ parasparam
tena te karmaṇā yakṣā guhyakā gūḍhakarmaṇā
rakṣeti pālane cāpi dhātureṣa vibhāṣyate
evaṃ ca yakṣatir dhātur bhakṣaṇe sa nirucyate
taṃ dṛṣṭvā hyapriyeṇāsya keśāḥ śīrṇāstu dhīmataḥ
te śīrṇāścotthitā hyūrdhvaṃ te caivārurudhuḥ prabhum
hīnāstacchiraso vālā yasmāccaivāvasarpiṇaḥ
vyālātmānaḥ smṛtā vālā hīnatvādahayaḥ smṛtāḥ
patatvātpannagāścaiva sarpāścaivāvasarpaṇāt
tasya krodhodbhavo yo'sau agnigarbhaḥ sudāruṇaḥ
sa tu sarpān sahotpannānāviveśa viṣātmakaḥ
sarpānsṛṣṭvā tataḥ kruddhaḥ krodhātmāno vinirmame
varṇena kapiśenogrāste bhūtāḥ piśitāśanāḥ
bhūtatvātte smṛtā bhūtāḥ piśācāḥ piśitāśanāt
prasannaṃ gāyatastasya gandharvā jajñire yadā
dhayatītyeṣa vai dhātuḥ pānatve paripaṭhyate
dhayanto jajñire vācaṃ gandharvāstena te smṛtāḥ
aṣṭasvetāsu sṛṣṭāsu devayoniṣu sa prabhuḥ
tataḥ svacchandato'nyāni vayāṃsi vayasāsṛjat
svacchandataḥ svacchandāṃsi vayasā ca vayāṃsi ca
paśūnsṛṣṭvā sa deveśo 'sṛjatpakṣigaṇānapi
mukhato'jāḥ sasarjātha vakṣasaś cāvayo 'sṛjat
gāścaivāthodarādbrahmā pārśvābhyāṃ ca vinirmame
padbhyāṃ cāśvān samātaṅgān rāsabhān āvayān mṛgān
uṣṭrānaśvatarāṃścaiva tathānyāścaiva jātayaḥ
oṣadhyaḥ phalamūlinyo romabhyastasya jajñire
evaṃ paśvoṣadhīḥ sṛṣṭvāyūyujat so'dhvare prabhuḥ
gaurajaḥ pūruṣo meṣo hyaśvo'śvataragardabhau
etāngrāmyānpaśūnāhurāraṇyānvai nibodhata
śvāpado dvikhuro hastī vānarāḥ pakṣipañcamāḥ
audakāḥ paśavaḥ ṣaṣṭhāḥ saptamāstu sarīsṛpāḥ
mahiṣā gavayākṣāś ca plavaṃgāḥ śarabhā vṛkāḥ
siṃhastu saptamasteṣāmāraṇyāḥ paśavaḥ smṛtāḥ
gāyatraṃ ca ṛcaṃ caiva trivṛtsāmarathaṃtaram
agniṣṭomaṃ ca yajñānāṃ nirmame prathamān mukhāt
yajūṃṣi traiṣṭubhaṃ chandastomaṃ pañcadaśaṃ tathā
bṛhatsāma tathokthyaṃ ca dakṣiṇādasṛjanmukhāt
sāmāni jagatīchandastomaṃ saptadaśaṃ tathā
vairūpamatirātraṃ ca paścimādasṛjanmukhāt
ekaviṃśamatharvāṇam āptoryāmāṇam eva ca
anuṣṭubhaṃ savairājamuttarādasṛjanmukhāt
vidyuto 'śanimeghāṃś ca rohitendradhanūṃṣi ca
tejāṃsi ca sasarjādau kalpasya bhagavānprabhuḥ
uccāvacāni bhūtāni gātrebhyastasya jajñire
brahmaṇastu prajāsargaṃ sṛjato hi prajāpateḥ
sṛṣṭvā catuṣṭayaṃ pūrvaṃ devāsuranarānpitṝn
tato 'sṛjat sa bhūtāni sthāvarāṇi carāṇi ca
yakṣānpiśācān gandharvāṃs tvathaivāpsarasāṃ gaṇān
narakinnararakṣāṃsi vayaḥpaśumṛgoragān
avyayaṃ ca vyayaṃ cāpi yadidaṃ sthāṇujaṅgamam
teṣāṃ vai yāni karmāṇi prāksṛṣṭyāṃ pratipedire
tānyeva pratipadyante sṛjyamānāḥ punaḥ punaḥ
hiṃsrāhiṃsre mṛdukrūre dharmādharme nṛtānṛte
tadbhāvitāḥ prapadyante tasmāttattasya rocate
mahābhūteṣu sṛṣṭeṣu indriyārtheṣu mūrtiṣu
viniyogaṃ ca bhūtānāṃ dhātaiva vyadadhāt svayam
kecitpuruṣakāraṃ tu prāhuḥ karma sumānavāḥ
daivamityapare viprāḥ svabhāvaṃ bhūtacintakāḥ
pauruṣaṃ karma daivaṃ ca phalavṛttisvabhāvataḥ
na caikaṃ na pṛthagbhāvamadhikaṃ na tato viduḥ
etadevaṃ ca naikaṃ ca nāmabhedena nāpyubhe
karmasthā viṣamaṃ brūyuḥ sattvasthāḥ samadarśanāḥ
nāma rūpaṃ ca bhūtānāṃ kṛtānāṃ ca prapañcanam
vedaśabdebhya evādau nirmame sa maheśvaraḥ
ṛṣīṇāṃ nāmadheyāni yāś ca vedeṣu vṛttayaḥ
śarvaryante prasūtānāṃ tānyevaibhyo dadātyajaḥ
evaṃvidhāḥ sṛṣṭayastu brahmaṇo 'vyaktajanmanaḥ
śarvaryante pradṛśyante siddhimāśritya mānasīm
evaṃbhūtāni sṛṣṭāni sthāvarāṇi carāṇi ca
yadāsya tāḥ prajāḥ sṛṣṭā na vyavardhanta sattamāḥ
tamomātrāvṛto brahmā tadā śokena duḥkhitaḥ
tataḥ sa vidadhe buddhim arthaniścayagāminīm
athātmani samadrākṣīttamomātrāṃ niyāmikām
rajaḥsattvaṃ parityajya vartamānāṃ svadharmataḥ
tataḥ sa tena duḥkhena duḥkhaṃ cakre jagatpatiḥ
tamaś ca vyanudatpaścādrajaḥ sattvaṃ tamāvṛṇot
tattamaḥ pratinunnaṃ vai mithunaṃ samajāyata
adharmastamaso jajñe hiṃsā śokādajāyata
tatastasminsamudbhūte mithune dāruṇātmike
gatāsur bhagavān āsīt prītiś cainam aśiśriyat
svāṃ tanuṃ sa tato brahmā tāmapohata bhāsvarām
dvidhā kṛtvā svakaṃ dehamardhena puruṣo'bhavat
ardhena nārī sā tasya śatarūpā vyajāyata
prakṛtiṃ bhūtadhātrīṃ tāṃ kāmādvai sṛṣṭavānprabhuḥ
sā divaṃ pṛthivīṃ caiva mahimnā vyāpyadhiṣṭhitā
brahmaṇaḥ sā tanuḥ pūrvā divamāvṛtya tiṣṭhati
yā tvardhātsṛjato nārī śatarūpā vyajāyata
sā devī niyutaṃ taptvā tapaḥ paramaduścaram
bhartāraṃ dīptayaśasaṃ puruṣaṃ pratyapadyata
sa vai svāyaṃbhuvaḥ pūrvaṃ puruṣo manurucyate
tasyaiva saptatiyugaṃ manvantaramihocyate
lebhe sa puruṣaḥ patnīṃ śatarūpām ayonijām
tayā sārdhaṃ sa ramate tasmātsā ratirucyate
prathamaḥ saṃprayogātmā kalpādau samapadyata
virājam asṛjad brahmā so'bhavat puruṣo virāṭ
samrāṭ ca śatarūpā vai vairājaḥ sa manuḥ smṛtaḥ
sa vairājaḥ prajāsargaṃ sasarja puruṣo manuḥ
vairājātpuruṣād vīrācchatarūpā vyajāyata
priyavratottānapādau putrau dvau lokasaṃmatau
kanye dve ca mahābhāge yābhyāṃ jātā imāḥ prajāḥ
devī nāma tathākūtiḥ prasūtiścaiva te ubhe
svāyaṃbhuvaḥ prasūtiṃ tu dakṣāya pradadau prabhuḥ
prāṇo dakṣa iti jñeyaḥ saṃkalpo manurucyate
ruceḥ prajāpateḥ so'tha ākūtiṃ pratyapādayat
ākūtyāṃ mithunaṃ jajñe mānasasya ruceḥ śubham
yajñaś ca dakṣiṇā caiva yamalau saṃbabhūvatuḥ
yajñasya dakṣiṇāyāṃ tu putrā dvādaśa jajñire
yāmā iti samākhyātā devāḥ svāyaṃbhuve'ntare
etasya putrā yajñasya tasmādyāmāś ca te smṛtāḥ
ajitaścaiva śukraś ca gaṇau dvau brahmaṇā kṛtau
yāmāḥ pūrvaṃ prajātā ye te 'bhavaṃstu divaukasaḥ
svāyaṃbhuvasutāyāṃ tu prasūtyāṃ lokamātaraḥ
tasyāṃ kanyāścaturviṃśad dakṣas tvajanayat prabhuḥ
sarvāstāś ca mahābhāgāḥ sarvāḥ kamalalocanāḥ
bhogavatyaś ca tāḥ sarvāḥ sarvāstā yogamātaraḥ
sarvāś ca brahmavādinyaḥ sarvā viśvasya mātaraḥ
śraddhā lakṣmīrdhṛtistuṣṭiḥ puṣṭirmedhā kriyā tathā
buddhirlajjā vapuḥ śāntiḥ siddhiḥ kīrtistrayodaśa
patnyarthaṃ pratijagrāha dharmo dākṣāyaṇīḥ prabhuḥ
dārāṇyetāni vai tasya vihitāni svayaṃbhuvā
tābhyaḥ śiṣṭāyavīyasya ekādaśa sulocanāḥ
satī khyātyatha saṃbhūtiḥ smṛtiḥ prītiḥ kṣamā tathā
saṃnatiścānasūyā ca ūrjā svāhā svadhā tathā
tās tathā pratyapadyanta punaranye maharṣayaḥ
rudro bhṛgur marīciś ca aṅgirāḥ pulahaḥ kratuḥ
pulastyo'trir vasiṣṭhaś ca pitaro 'gnistathaiva ca
satīṃ bhavāya prāyacchat khyātiṃ ca bhṛgave tataḥ
marīcaye ca saṃbhūtiṃ smṛtimaṅgirase dadau
prītiṃ caiva pulastyāya kṣamāṃ vai pulahāya ca
kratave saṃnatiṃ nāma anasūyāṃ tathātraye
ūrjāṃ dadau vasiṣṭhāya svāhāmapyagnaye dadau
svadhāṃ caiva pitṛbhyastu tāsvapatyā nibodhata
etāḥ sarvā mahābhāgāḥ prajāsvanusṛtāḥ sthitāḥ
manvantareṣu sarveṣu yāvadābhūtasaṃplavam
śraddhā kāmaṃ vijajñe vai darpo lakṣmīsutaḥ smṛtaḥ
dhṛtyāstu niyamaḥ putrastuṣṭyāḥ saṃtoṣa eva ca
puṣṭyā lobhaḥ sutaścāpi medhāputraḥ śrutas tathā
kriyāyāmabhavatputro daṇḍaḥ samaya eva ca
buddhyāṃ bodhaḥ sutas tadvat pramādo 'pyupajāyata
lajjāyāṃ vinayaḥ putro vyavasāyo vasoḥ sutaḥ
kṣemaḥ śāntisutaścāpi sukhaṃ siddhervyajāyata
yaśaḥ kīrtisutaścāpi ityete dharmasūnavaḥ
kāmasya harṣaḥ putro vai devyāṃ prītyāṃ vyajāyata
ityeṣa vai sutodarkaḥ sargo dharmasya kīrtitaḥ
jajñe hiṃsā tvadharmādvai nikṛtiṃ cānṛtaṃ sutam
nikṛtyāṃ tu dvayaṃ jajñe bhayaṃ naraka eva ca
māyā ca vedanā cāpi mithunadvayametayoḥ
bhūyo jajñe'tha vai māyā mṛtyuṃ bhūtāpahāriṇam
vedanāyāḥ sutaścāpi duḥkhaṃ jajñe ca rauravaḥ
mṛtyor vyādhijarāśokakrodhāsūyāś ca jajñire
duḥkhottarāḥ sutā hyete sarve cādharmalakṣaṇāḥ
naiṣāṃ bhāryāstu putrāś ca sarve hyete parigrahāḥ
ityeṣa tāmasaḥ sargo jajñe dharmaniyāmakaḥ
prajāḥ sṛjeti vyādiṣṭo brahmaṇā nīlalohitaḥ
so'bhidhyāya satīṃ bhāryāṃ nirmame hyātmasaṃbhavān
nādhikānna ca hīnāṃstānmānasānātmanaḥ samān
sahasraṃ hi sahasrāṇāṃ so'sṛjat kṛttivāsasaḥ
tulyānevātmanaḥ sarvān rūpatejobalaśrutaiḥ
piṅgalānsaniṣaṅgāṃś ca sakapardānsalohitān
viśiṣṭān harikeśāṃścadṛṣṭighnāṃś ca kapālinaḥ
mahārūpānvirūpāṃś ca viśvarūpān svarūpiṇaḥ
rathinaścarmiṇaścaiva varmiṇaś ca varūthinaḥ
sahasraśatabāhūṃś ca divyān bhaumāntarikṣagān
sthūlaśīrṣān aṣṭadaṃṣṭrān dvijihvāṃs tāṃs trilocanān
annādān piśitāśāṃś ca ājyapānsomapānapi
mīḍhuṣo 'tikapālāṃś ca śitikaṇṭhordhvaretasaḥ
havyādāñchrutadharmāṃś ca dharmiṇo hyatha barhiṇaḥ
āsīnāndhāvataścaiva pañcabhūtānsahasraśaḥ
adhyāpino 'dhyāyinaś ca japato yuñjatas tathā
dhūmavanto jvalantaś ca nadīmanto 'tidīptinaḥ
vṛddhānbuddhimataścaiva brahmiṣṭhāñśubhadarśanān
nīlagrīvān sahasrākṣān sarvāṃścātha kṣamākarān
adṛśyānsarvabhūtānāṃ mahāyogānmahaujasaḥ
bhramanto 'bhidravantaś ca plavantaś ca sahasraśaḥ
ayātayāmān asṛjad rudrānetān surottamān
brahmā dṛṣṭvābravīdenaṃ māsrākṣīrīdṛśīḥ prajāḥ
sraṣṭavyā nātmanastulyāḥ prajā deva namo'stu te
anyāḥ sṛja tvaṃ bhadraṃ te prajā vai mṛtyusaṃyutāḥ
nārapsyante hi karmāṇi prajāvagatamṛtyavaḥ
evamukto 'bravīdenaṃ nāhaṃ mṛtyujarānvitāḥ
prajāḥ srakṣyāmi bhadraṃ te sthito 'haṃ tvaṃ sṛja prajāḥ
ete ye vai mayā sṛṣṭā virūpā nīlalohitāḥ
sahasrāṇāṃ sahasraṃ tu ātmano niḥsṛtāḥ prajāḥ
ete devā bhaviṣyanti rudrā nāma mahābalāḥ
pṛthivyāmantarikṣe ca dikṣu caiva pariśritāḥ
śatarudrāḥ samātmāno bhaviṣyantīti yājñikāḥ
yajñabhājo bhaviṣyanti sarvadevagaṇaiḥ saha
manvantareṣu ye devā bhaviṣyantīha bhedataḥ
sārdhaṃ tair ījyamānās te sthāsyantīha ā yugakṣayāt
evamuktastadā brahmā mahādevena dhīmatā
pratyuvāca namaskṛtya hṛṣyamāṇaḥ prajāpatiḥ
evaṃ bhavatu bhadraṃ te yathā te vyāhṛtaṃ vibho
brahmaṇā samanujñāte tathā sarvamabhūtkila
tataḥ prabhṛti deveśo na cāsūyata vai prajāḥ
ūrdhvaretāḥ sthitaḥ sthāṇuryāvadābhūtasaṃplavam
yasmāduktaḥ sthito'smīti tasmātsthāṇuriti smṛtaḥ
eṣa devo mahādevaḥ puruṣo 'rkasamadyutiḥ
ardhanārīnaravapustejasā jvalanopamaḥ
svecchayāsau dvidhābhūtaḥ pṛthak strī puruṣaḥ pṛthak
sa evaikādaśārdhena sthito 'sau parameśvaraḥ
tatra yā sā mahābhāgā śaṅkarasyārdhakāyinī
prāguktā tu mahādevī strī saiveha satī hyabhūt
hitāya jagatāṃ devī dakṣeṇārādhitā purā
kāryārthaṃ dakṣiṇaṃ tasyāḥ śuklaṃ vāmaṃ tathāsitam
ātmānaṃ vibhajasveti proktā devena śaṃbhunā
sā tathoktā dvidhābhūtā śuklā kṛṣṇā ca vai dvijāḥ
tasyā nāmāni vakṣyāmi śṛṇvantu ca samāhitāḥ
svāhā svadhā mahāvidyā medhā lakṣmīḥ sarasvatī
satī dākṣāyaṇī vidyā icchāśaktiḥ kriyātmikā
aparṇā caikaparṇā ca tathā caivaikapāṭalā
umā haimavatī caiva kalyāṇī caikamātṛkā
khyātiḥ prajñā mahābhāgā loke gaurīti viśrutā
gaṇāṃbikā mahādevī nandinī jātavedasī
ekarūpamathaitasyāḥ pṛthagdehavibhāvanāt
sāvitrī varadā puṇyā pāvanī lokaviśrutā
ājñā āveśanī kṛṣṇā tāmasī sāttvikī śivā
prakṛtirvikṛtā raudrī durgā bhadrā pramāthinī
kālarātrirmahāmāyā revatī bhūtanāyikā
dvāparāntavibhāge ca nāmānīmāni suvratāḥ
gautamī kauśikī cāryā caṇḍī kātyāyanī satī
kumārī yādavī devī varadā kṛṣṇapiṅgalā
barhidhvajā śūladharā paramā brahmacāriṇī
mahendropendrabhaginī dṛṣadvaty ekaśūladhṛk
aparājitā bahubhujā pragalbhā siṃhavāhinī
śumbhādidaityahantrī ca mahāmahiṣamardinī
amoghā vindhyanilayā vikrāntā gaṇanāyikā
devyā nāmavikārāṇi ityetāni yathākramam
bhadrakālyā mayoktāni samyakphalapradāni ca
ye paṭhanti narāsteṣāṃ vidyate na ca pātakam
araṇye parvate vāpi pure vāpyathavā gṛhe
rakṣāmetāṃ prayuñjīta jale vātha sthale'pi vā
vyāghrakumbhīnacorebhyo bhayasthāne viśeṣataḥ
āpatsvapi ca sarvāsu devyā nāmāni kīrtayet
āryakagrahabhūtaiś ca pūtanāmātṛbhis tathā
abhyarditānāṃ bālānāṃ rakṣāmetāṃ prayojayet
mahādevīkale dve tu prajñā śrīś ca prakīrtite
ābhyāṃ devīsahasrāṇi yairvyāptamakhilaṃ jagat
anayā devadevo'sau satyā rudro maheśvaraḥ
ātiṣṭhatsarvalokānāṃ hitāya parameśvaraḥ
rudraḥ paśupatiścāsītpurā dagdhaṃ puratrayam
devāś ca paśavaḥ sarve babhūvustasya tejasā
yaḥ paṭhecchṛṇuyādvāpi ādisargakramaṃ śubham
sa yāti brahmaṇo lokaṃ śrāvayedvā dvijottamān
iti śrīliṅgamahāpurāṇe pūrvabhāge sṛṣṭivistāro nāma saptatitamo 'dhyāyaḥ
ṛṣaya ūcuḥ
samāsād vistarāccaiva sargaḥ proktastvayā śubhaḥ
kathaṃ paśupatiścāsītpuraṃ dagdhuṃ maheśvaraḥ
kathaṃ ca paśavaścāsandevāḥ sabrahmakāḥ prabhoḥ
mayasya tapasā pūrvaṃ sudurgaṃ nirmitaṃ puram
haimaṃ ca rājataṃ divyam ayasmayam anuttamam
sudurgaṃ devadevena dagdhamityeva naḥ śrutam
kathaṃ dadāha bhagavān bhaganetranipātanaḥ
ekeneṣunipātena divyenāpi tadā katham
viṣṇunotpāditairbhūtairna dagdhaṃ tatpuratrayam
purasya saṃbhavaḥ sarvo varalābhaḥ purā śrutaḥ
idānīṃ dahanaṃ sarvaṃ vaktumarhasi suvrata
teṣāṃ tadvacanaṃ śrutvā sūtaḥ paurāṇikottamaḥ
yathā śrutaṃ tathā prāha vyāsād viśvārthasūcakāt
sūta uvāca
trailokyasyāsya śāpāddhi manovākkāyasaṃbhavāt
nihate tārake daitye tāraputre sabāndhave
skandena vā prayatnena tasya putrā mahābalāḥ
vidyunmālī tārakākṣaḥ kamalākṣaś ca vīryavān
tapastepurmahātmāno mahābalaparākramāḥ
tapa ugraṃ samāsthāya niyame parame sthitāḥ
tapasā karśayāmāsurdehān svāndānavottamāḥ
teṣāṃ pitāmahaḥ prīto varadaḥ pradadau varam
daityā ūcuḥ
avadhyatvaṃ ca sarveṣāṃ sarvabhūteṣu sarvadā
sahitā varayāmāsuḥ sarvalokapitāmaham
tān abravīt tadā devo lokānāṃ prabhur avyayaḥ
nāsti sarvāmaratvaṃ vai nivartadhvam ato'surāḥ
anyaṃ varaṃ vṛṇīdhvaṃ vai yādṛśaṃ samprarocate
tataste sahitā daityāḥ sampradhārya parasparam
brahmāṇamabruvandaityāḥ praṇipatya jagadgurum
vayaṃ purāṇi trīṇyeva samāsthāya mahīmimām
vicariṣyāma lokeśa tvatprasādājjagadguro
tathā varṣasahasreṣu sameṣyāmaḥ parasparam
ekībhāvaṃ gamiṣyanti purāṇyetāni cānagha
samāgatāni caitāni yo hanyādbhagavaṃstadā
ekenaiveṣuṇā devaḥ sa no mṛtyurbhaviṣyati
evamastviti tāndevaḥ pratyuktvā prāviśaddivam
tato mayaḥ svatapasā cakre vīraḥ purāṇyatha
kāñcanaṃ divi tatrāsīdantarikṣe ca rājatam
āyasaṃ cābhavad bhūmau puraṃ teṣāṃ mahātmanām
ekaikaṃ yojanaśataṃ vistārāyāmataḥ samam
kāñcanaṃ tārakākṣasya kamalākṣasya rājatam
vidyunmāleścāyasaṃ vai trividhaṃ durgamuttamam
mayaś ca balavāṃstatra daityadānavapūjitaḥ
hairaṇye rājate caiva kṛṣṇāyasamaye tathā
ālayaṃ cātmanaḥ kṛtvā tatrāste balavāṃstadā
evaṃ babhūvurdaityānāmatidurgāṇi suvratāḥ
purāṇi trīṇi viprendrāstrailokyamiva cāparam
puratraye tadā jāte sarve daityā jagattraye
puratrayaṃ praviśyaiva babhūvuste balādhikāḥ
kalpadrumasamākīrṇaṃ gajavājisamākulam
nānāprasādasaṃkīrṇaṃ maṇijālaiḥ samāvṛtam
sūryamaṇḍalasaṃkāśairvimānairviśvatomukhaiḥ
padmarāgamayaiḥ śubhraiḥ śobhitaṃ candrasaṃnibhaiḥ
prāsādairgopurairdivyaiḥ kailāsaśikharopamaiḥ
śobhitaṃ tripuraṃ teṣāṃ pṛthakpṛthaganuttamaiḥ
divyastrībhiḥ susampūrṇaṃ gandharvaiḥ siddhacāraṇaiḥ
rudrālayaiḥ pratigṛhaṃ sāgnihotrair dvijottamāḥ
vāpīkūpataḍāgaiś ca dīrghikābhistu sarvataḥ
mattamātaṅgayūthaiś ca turaṅgaiś ca suśobhanaiḥ
rathaiś ca vividhākārairvicitrairviśvatomukhaiḥ
sabhāprapādibhiś caiva krīḍāsthānaiḥ pṛthak pṛthak
vedādhyayanaśālābhir vividhābhiḥ samantataḥ
adhṛṣyaṃ manasāpyanyairmayasyaiva ca māyayā
pativratābhiḥ sarvatra sevitaṃ munipuṅgavāḥ
kṛtvāpi sumahat pāpam apāpaiḥ śaṅkarārcanāt
daityeśvarairmahābhāgaiḥ sadāraiḥ sasutairdvijāḥ
śrautasmārtārthadharmajñaistaddharmanirataiḥ sadā
mahādevetaraṃ tyaktvā devaṃ tasyārcane sthitaiḥ
vyūḍhoraskair vṛṣaskandhaiḥ sarvāyudhadharaiḥ sadā
sarvadā kṣudhitaiścaiva dāvāgnisadṛśekṣaṇaiḥ
praśāntaiḥ kupitaiścaiva kubjair vāmanakais tathā
nīlotpaladalaprakhyair nīlakuñcitamūrdhajaiḥ
nīlādrimerusaṃkāśair nīradopamaniḥsvanaiḥ
mayena rakṣitaiḥ sarvaiḥ śikṣitairyuddhalālasaiḥ
atha samararataiḥ sadā samantācchivapadapūjanayā sulabdhavīryaiḥ
ravimarudamarendrasaṃnikāśaiḥ suramathanaiḥ sudṛḍhaiḥ susevitaṃ tat
sendrā devā dvijaśreṣṭhā drumā dāvāgninā yathā
puratrayāgninā dagdhā hy abhavan daityavaibhavāt
athaivaṃ te tadā dagdhā devā deveśvaraṃ harim
abhivandya tadā prāhus tamapratimavarcasam
so'pi nārāyaṇaḥ śrīmān cintayāmāsa cetasā
kiṃ kāryaṃ devakāryeṣu bhagavāniti sa prabhuḥ
tadā sasmāra vai yajñaṃ yajñamūrtirjanārdanaḥ
yajvā yajñabhugīśāno yajvanāṃ phaladaḥ prabhuḥ
tato yajñaḥ smṛtastena devakāryārthasiddhaye
devaṃ te puruṣaṃ caiva praṇemustuṣṭuvustadā
bhagavānapi taṃ dṛṣṭvā yajñaṃ prāha sanātanam
sanātanastadā sendrān devān ālokya cācyutaḥ
śrīviṣṇuruvāca
anenopasadā devā yajadhvaṃ parameśvaram
puratrayavināśāya jagattrayavibhūtaye
sūta uvāca
atha tasya vacaḥ śrutvā devadevasya dhīmataḥ
siṃhanādaṃ mahatkṛtvā yajñeśaṃ tuṣṭuvuḥ surāḥ
tataḥ saṃcintya bhagavān svayameva janārdanaḥ
punaḥ prāha sa sarvāṃstāṃstridaśāṃstridaśeśvaraḥ
hatvā dagdhvā ca bhūtāni bhuktvā cānyāyato 'pi vā
yajedyadi mahādevam apāpo nātra saṃśayaḥ
apāpā naiva hantavyāḥ pāpā eva na saṃśayaḥ
hantavyāḥ sarvayatnena kathaṃ vadhyāḥ surottamāḥ
asurā durmadāḥ pāpā api devairmahābalaiḥ
tasmānna vadhyā rudrasya prabhāvāt parameṣṭhinaḥ
ko'haṃ brahmāthavā devā daityā devārisūdanāḥ
munayaś ca mahātmānaḥ prasādena vinā prabhoḥ
yaḥ saptaviṃśako nityaḥ parātparataraḥ prabhuḥ
viśvāmareśvaro vandyo viśvādhāro maheśvaraḥ
sa eva sarvadeveśaḥ sarveṣāmapi śaṅkaraḥ
līlayā devadaityendravibhāgamakaroddharaḥ
tasyāṃśam ekaṃ sampūjya devā devatvam āgatāḥ
brahmā brahmatvam āpanno hyahaṃ viṣṇutvameva ca
tam apūjya jagatyasmin kaḥ pumān siddhimicchati
tasmāttenaiva hantavyā liṅgārcanavidher balāt
dharmaniṣṭhāś ca te sarve śrautasmārtavidhau sthitāḥ
tathāpi yajamānena raudreṇopasadā prabhum
rudramiṣṭvā yathānyāyaṃ jeṣyāmo daityasattamān
satārakākṣeṇa mayena guptaṃ svasthaṃ ca guptaṃ sphaṭikābhamekam
ko nāma hantuṃ tripuraṃ samartho muktvā trinetraṃ bhagavantamekam
sūta uvāca
evamuktvā hariśceṣṭvā yajñenopasadā prabhum
upaviṣṭo dadarśātha bhūtasaṃghānsahasraśaḥ
śūlaśaktigadāhastān ṭaṅkopalaśilāyudhān
nānāpraharaṇopetān nānāveṣadharāṃstadā
kālāgnirudrasaṃkāśān kālarudropamāṃstadā
prāha devo hariḥ sākṣātpraṇipatya sthitān prabhuḥ
viṣṇuruvāca
dagdhvā bhittvā ca bhuktvā ca gatvā daityapuratrayam
punaryathāgataṃ vīrā gantumarhatha bhūtaye
tataḥ praṇamya deveśaṃ bhūtasaṃghāḥ puratrayam
praviśya naṣṭāste sarve śalabhā iva pāvakam
tatastu naṣṭāste sarve bhūtā deveśvarājñayā
nanṛtur mumuduś caiva jagur daityāḥ sahasraśaḥ
tuṣṭuvurdevadeveśaṃ paramātmānamīśvaram
tataḥ parājitā devā dhvastavīryāḥ kṣaṇena tu
sendrāḥ saṃgamya deveśamupendraṃ dhiṣṭhitā bhayāt
tāndṛṣṭvā cintayāmāsa bhagavānpuruṣottamaḥ
kiṃ kṛtyamiti saṃtaptaḥ saṃtaptānsendrakānkṣaṇam
kathaṃ tu teṣāṃ daityānāṃ balaṃ hatvā prayatnataḥ
devakāryaṃ kariṣyāmi prasādātparameṣṭhinaḥ
pāpaṃ vicārato nāsti dharmiṣṭhānāṃ na saṃśayaḥ
tasmāddaityā na vadhyāste bhūtaiścopasadodbhavaiḥ
pāpaṃ nudati dharmeṇa dharme sarvaṃ pratiṣṭhitam
dharmādaiśvaryamityeṣā śrutireṣā sanātanī
daityāścaite hi dharmiṣṭhāḥ sarve tripuravāsinaḥ
tasmādavadhyatāṃ prāptā nānyathā dvijapuṅgavāḥ
kṛtvāpi sumahat pāpaṃ rudramabhyarcayanti ye
mucyante pātakaiḥ sarvaiḥ padmapatramivāṃbhasā
pūjayā bhogasaṃpattiravaśyaṃ jāyate dvijāḥ
tasmātte bhogino daityā liṅgārcanaparāyaṇāḥ
tasmātkṛtvā dharmavighnamahaṃ devāḥ svamāyayā
daityānāṃ devakāryārthaṃ jeṣye'haṃ tripuraṃ kṣaṇāt
sūta uvāca
vicāryaivaṃ tatasteṣāṃ bhagavānpuruṣottamaḥ
kartuṃ vyavasitaścābhūddharmavighnaṃ surāriṇām
asṛjacca mahātejāḥ puruṣaṃ cātmasaṃbhavam
māyī māyāmayaṃ teṣāṃ dharmavighnārthamacyutaḥ
śāstraṃ ca śāstā sarveṣāmakarotkāmarūpadhṛk
sarvasaṃmohanaṃ māyī dṛṣṭapratyayasaṃyutam
etatsvāṅgabhavāyaiva puruṣāyopadiśya tu
māyī māyāmayaṃ śāstraṃ granthaṣoḍaśalakṣakam
śrautasmārtaviruddhaṃ ca varṇāśramavivarjitam
ihaiva svarganarakaṃ pratyayaṃ nānyathā punaḥ
tacchāstramupadiśyaiva puruṣāyācyutaḥ svayam
puratrayavināśāya prāhainaṃ puruṣaṃ hariḥ
gantumarhasi nāśāya bho tūrṇaṃ puravāsinām
dharmās tathā praṇaśyantu śrautasmārtā na saṃśayaḥ
tataḥ praṇamya taṃ māyī māyāśāstraviśāradaḥ
praviśya tatpuraṃ tūrṇaṃ munirmāyāṃ tadākarot
māyayā tasya te daityāḥ puratrayanivāsinaḥ
śrautaṃ smārtaṃ ca saṃtyajya tasya śiṣyāstadābhavan
tatyajuś ca mahādevaṃ śaṅkaraṃ parameśvaram
nārado'pi tadā māyī niyogānmāyinaḥ prabhoḥ
praviśya tatpuraṃ tena māyinā saha dīkṣitaḥ
muniḥ śiṣyaiḥ praśiṣyaiś ca saṃvṛtaḥ sarvataḥ svayam
strīdharmaṃ cākarotstrīṇāṃ duścāraphalasiddhidam
cakrustāḥ sarvadā labdhvā sadya eva phalaṃ striyaḥ
janāsaktā babhūvustā vinindya patidevatāḥ
adyāpi gauravāttasya nāradasya kalau muneḥ
nāryaścaranti saṃtyajya bhartṝn svairaṃ vṛthādhamāḥ
strīṇāṃ mātā pitā bandhuḥ sakhā mitraṃ ca bāndhavaḥ
bhartā eva na saṃdehas tathāpy āsahamāyayā
kṛtvāpi sumahatpāpaṃ yā bhartuḥ premasaṃyutā
prāpnuyāt paramaṃ svargaṃ narakaṃ ca viparyayāt
puraikā muniśārdūlāḥ sarvadharmān sadā patim
saṃtyajyāpūjayansādhvyo devānanyāñjagadgurūn
tāḥ svargalokamāsādya modante vigatajvarāḥ
narakaṃ ca jagāmānyā tasmādbhartā parā gatiḥ
tathāpi bhartṝn svāṃs tyaktvā babhūvuḥ svairavṛttayaḥ
māyayā devadevasya viṣṇostasyājñayā prabhoḥ
alakṣmīś ca svayaṃ tasya niyogāttripuraṃ gatā
yā lakṣmīstapasā teṣāṃ labdhā deveśvarādajāt
bahirgatā parityajya niyogādbrahmaṇaḥ prabhoḥ
buddhimohaṃ tathābhūtaṃ viṣṇumāyāvinirmitam
teṣāṃ dattvā kṣaṇaṃ devastāsāṃ māyī ca nāradaḥ
sukhāsīnau hyasaṃbhrāntau dharmavighnārthamavyayau
evaṃ naṣṭe tadā dharme śrautasmārte suśobhane
pāṣaṇḍe khyāpite tena viṣṇunā viśvayoninā
tyakte maheśvare daityaistyakte liṅgārcane tathā
strīdharme nikhile naṣṭe durācāre vyavasthite
kṛtārtha iva deveśo devaiḥ sārdhamumāpatim
tapasā prāpya sarvajñaṃ tuṣṭāva puruṣottamaḥ
śrībhagavānuvāca
maheśvarāya devāya namaste paramātmane
nārāyaṇāya śarvāya brahmaṇe brahmarūpiṇe
śāśvatāya hyanantāya avyaktāya ca te namaḥ
sūta uvāca
evaṃ stutvā mahādevaṃ daṇḍavatpraṇipatya ca
jajāpa rudraṃ bhagavānkoṭivāraṃ jale sthitaḥ
devāś ca sarve te devaṃ tuṣṭuvuḥ parameśvaram
sendrāḥ sasādhyāḥ sayamāḥ sarudrāḥ samarudgaṇāḥ
devā ūcuḥ
namaḥ sarvātmane tubhyaṃ śaṅkarāyārtihāriṇe
rudrāya nīlarudrāya kadrudrāya pracetase
gatirnaḥ sarvadāsmābhir vandyo devārimardanaḥ
tvamādistvamanantaś ca anantaścākṣayaḥ prabhuḥ
prakṛtiḥ puruṣaḥ sākṣātsraṣṭā hartā jagadguro
trātā netā jagatyasmindvijānāṃ dvijavatsala
varado vāṅmayo vācyo vācyavācakavarjitaḥ
yājyo muktyarthamīśāno yogibhir yogavibhramaiḥ
hṛtpuṇḍarīkasuṣire yogināṃ saṃsthitaḥ sadā
vadanti sūrayaḥ santaṃ paraṃ brahmasvarūpiṇam
bhavantaṃ tattvam ityāryās tejorāśiṃ parātparam
paramātmānamityāhurasmiñjagati tadvibho
dṛṣṭaṃ śrutaṃ sthitaṃ sarvaṃ jāyamānaṃ jagadguro
aṇoralpataraṃ prāhur mahato'pi mahattaram
sarvataḥ pāṇipādaṃ tvāṃ sarvato'kṣiśiromukham
sarvataḥ śrutimalloke sarvamāvṛtya tiṣṭhasi
mahādevamanirdeśyaṃ sarvajñaṃ tvāmanāmayam
viśvarūpaṃ virūpākṣaṃ sadāśivam anāmayam
koṭibhāskarasaṃkāśaṃ koṭiśītāṃśusannibham
koṭikālāgnisaṃkāśaṃ ṣaḍviṃśakamanīśvaram
pravartakaṃ jagatyasminprakṛteḥ prapitāmaham
vadanti varadaṃ devaṃ sarvāvāsaṃ svayaṃbhuvam
śrutayaḥ śrutisāraṃ tvāṃ śrutisāravido janāḥ
adṛṣṭamasmābhir anekamūrte vinā kṛtaṃ yadbhavatātha loke
tvameva daityāsurabhūtasaṃghān devān narān sthāvarajaṅgamāṃś ca
pāhi nānyā gatiḥ śaṃbho vinihatyāsurottamān
māyayā mohitāḥ sarve bhavataḥ parameśvara
yathā taraṅgā laharīsamūhā yudhyanti cānyonyamapāṃnidhau ca
jalāśrayādeva jaḍīkṛtāś ca surāsurāstadvadajasya sarvam
sūta uvāca
ya idaṃ prātarutthāya śucirbhūtvā japennaraḥ
śṛṇuyādvā stavaṃ puṇyaṃ sarvakāmam avāpnuyāt
stutastvevaṃ surairviṣṇorjapena ca maheśvaraḥ
somaḥ somām athāliṅgya nandidattakaraḥ smayan
prāha gaṃbhīrayā vācā devānālokya śaṅkaraḥ
jñātaṃ mayedamadhunā devakāryaṃ sureśvarāḥ
viṣṇor māyābalaṃ caiva nāradasya ca dhīmataḥ
teṣāmadharmaniṣṭhānāṃ daityānāṃ devasattamāḥ
puratrayavināśaṃ ca kariṣye'haṃ surottamāḥ
sūta uvāca
atha sabrahmakā devāḥ sendropendrāḥ samāgatāḥ
śrutvā prabhostadā vākyaṃ praṇemustuṣṭuvuś ca te
apyetadantare devī devamālokya vismitā
līlāṃbujena cāhatya kalamāha vṛṣadhvajam
devyuvāca
krīḍamānaṃ vibho paśya ṣaṇmukhaṃ ravisannibham
putraṃ putravatāṃ śreṣṭhaṃ bhūṣitaṃ bhūṣaṇaiḥ śubhaiḥ
mukuṭaiḥ kaṭakaiścaiva kuṇḍalairvalayaiḥ śubhaiḥ
nūpuraiśchannavāraiś ca tathā hy udarabandhanaiḥ
kiṅkiṇībhir anekābhir haimairaśvatthapatrakaiḥ
kalpakadrumajaiḥ puṣpaiḥ śobhitairalakaiḥ śubhaiḥ
hārair vārijarāgādimaṇicitrais tathāṅgadaiḥ
muktāphalamayairhāraiḥ pūrṇacandrasamaprabhaiḥ
tilakaiś ca mahādeva paśya putraṃ suśobhanam
aṅkitaṃ kuṅkumādyaiś ca vṛttaṃ bhasitanirmitam
vaktravṛndaṃ ca paśyeśa vṛndaṃ kāmalakaṃ yathā
netrāṇi ca vibho paśya śubhāni tvaṃ śubhāni ca
añjanāni vicitrāṇi maṅgalārthaṃ ca mātṛbhiḥ
gaṅgādibhiḥ kṛttikādyaiḥ svāhayā ca viśeṣataḥ
ityevaṃ lokamātuś ca vāgbhiḥ saṃbodhitaḥ śivaḥ
na yayau tṛptimīśānaḥ pibanskandānanāmṛtam
na sasmāra ca tāndevāndaityaśastranipīḍitān
skandamāliṅgya cāghrāya nṛtya putretyuvāca ha
so'pi līlālaso bālo nanartārtiharaḥ prabhuḥ
sahaiva nanṛtuścānye saha tena gaṇeśvarāḥ
trailokyamakhilaṃ tatra nanarteśājñayā kṣaṇam
nāgāś ca nanṛtuḥ sarve devāḥ sendrapurogamāḥ
tuṣṭuvurgaṇapāḥ skandaṃ mumodāṃbā ca mātaraḥ
sasṛjuḥ puṣpavarṣāṇi jagurgandharvakinnarāḥ
nṛtyāmṛtaṃ tadā pītvā pārvatīparameśvarau
avāpatus tadā tṛptiṃ nandinā ca gaṇeśvarāḥ
tataḥ sa nandī saha ṣaṇmukhena tathā ca sārdhaṃ girirājaputryā
viveśa divyaṃ bhavanaṃ bhavo'pi yathāmbudo 'nyāmbudam ambudābhaḥ
dvārasya pārśve te tasthurdevā devasya dhīmataḥ
tuṣṭuvuś ca mahādevaṃ kiṃcid udvignacetasaḥ
kiṃtu kiṃtviti cānyonyaṃ prekṣya caitatsamākulāḥ
pāpā vayam iti hyanye abhāgyāśceti cāpare
bhāgyavantaś ca daityendrā iti cānye sureśvarāḥ
pūjāphalamimaṃ teṣāmityanye neti cāpare
etasminnantare teṣāṃ śrutvā śabdānanekaśaḥ
kumbhodaro mahātejā daṇḍenātāḍayatsurān
dudruvuste bhayāviṣṭā devā hāhetivādinaḥ
apatanmunayaścānye devāś ca dharaṇītale
aho vidherbalaṃ ceti munayaḥ kaśyapādayaḥ
dṛṣṭvāpi devadeveśaṃ devānāṃ cāsuradviṣām
abhāgyānna samāptaṃ tu kāryamityapare dvijāḥ
procurnamaḥ śivāyeti pūjya cālpataraṃ hṛdi
tataḥ kapardī nandīśo mahādevapriyo muniḥ
śūlī mālī tathā hālī kuṇḍalī valayī gadī
vṛṣamāruhya suśvetaṃ yayau tasyājñayā tadā
tato vai nandinaṃ dṛṣṭvā gaṇaḥ kumbhodaro 'pi saḥ
praṇamya nandinaṃ mūrdhnā saha tena tvaran yayau
nandī bhāti mahātejā vṛṣapṛṣṭhe vṛṣadhvajaḥ
sagaṇo gaṇasenānīr meghapṛṣṭhe yathā bhavaḥ
daśayojanavistīrṇaṃ muktājālair alaṃkṛtam
sitātapatraṃ śailāderākāśamiva bhāti tat
tatrāntarbaddhamālā sā muktāphalamayī śubhā
gaṅgākāśānnipatitā bhāti mūrdhni vibhoryathā
atha dṛṣṭvā gaṇādhyakṣaṃ devadundubhayaḥ śubhāḥ
niyogādvajriṇaḥ sarve vinedurmunipuṅgavāḥ
tuṣṭuvuś ca gaṇeśānaṃ vāgbhir iṣṭapradaṃ śubham
yathā devā bhavaṃ dṛṣṭvā prītikaṇṭakitatvacaḥ
niyogādvajriṇo mūrdhni puṣpavarṣaṃ ca khecarāḥ
vavṛṣuś ca sugandhāḍhyaṃ nandino gaganoditam
vṛṣṭyā tuṣṭastadā reje tuṣṭyā puṣṭyā yathārthayā
nandī bhavaś cāndrayātu snātayā gandhavāriṇā
puṣpairnānāvidhaistatra bhāti pṛṣṭhaṃ vṛṣasya tat
saṃkīrṇaṃ tu divaḥ pṛṣṭhaṃ nakṣatrairiva suvratāḥ
kusumaiḥ saṃvṛto nandī vṛṣapṛṣṭhe rarāja saḥ
divaḥ pṛṣṭhe yathā candro nakṣatrairiva suvratāḥ
taṃ dṛṣṭvā nandinaṃ devāḥ sendropendrās tathāvidham
tuṣṭuvur gaṇapeśānaṃ devadevamivāparam
devā ūcuḥ
namaste rudrabhaktāya rudrajāpyaratāya ca
rudrabhaktārtināśāya raudrakarmaratāya te
kūṣmāṇḍagaṇanāthāya yogināṃ pataye namaḥ
sarvadāya śaraṇyāya sarvajñāyārtihāriṇe
vedānāṃ pataye caiva vedavedyāya te namaḥ
vajriṇe vajradaṃṣṭrāya vajrivajranivāriṇe
vajrālaṃkṛtadehāya vajriṇārādhitāya te
raktāya raktanetrāya raktāṃbaradharāya te
raktānāṃ bhavapādābje rudralokapradāyine
namaḥ senādhipataye rudrāṇāṃ pataye namaḥ
bhūtānāṃ bhuvaneśānāṃ pataye pāpahāriṇe
rudrāya rudrapataye raudrapāpaharāya te
namaḥ śivāya saumyāya rudrabhaktāya te namaḥ
sūta uvāca
tataḥ prīto gaṇādhyakṣaḥ prāha devāṃśchivātmajaḥ
rathaṃ ca sārathiṃ śaṃbhoḥ kārmukaṃ śaramuttamam
kartumarhatha yatnena naṣṭaṃ matvā puratrayam
atha te brahmaṇā sārdhaṃ tathā vai viśvakarmaṇā
rathaṃ cakruḥ susaṃrabdhā devadevasya dhīmataḥ
iti śrīliṅgamahāpurāṇe pūrvabhāge puradāhe nandikeśvaravākyaṃ nāma ekasaptatitamo 'dhyāyaḥ
sūta uvāca
atha rudrasya devasya nirmito viśvakarmaṇā
sarvalokamayo divyo ratho yatnena sādaram
sarvabhūtamayaścaiva sarvadevanamaskṛtaḥ
sarvadevamayaścaiva sauvarṇaḥ sarvasaṃmataḥ
rathāṅgaṃ dakṣiṇaṃ sūryo vāmāṅgaṃ soma eva ca
dakṣiṇaṃ dvādaśāraṃ hi ṣoḍaśāraṃ tathottaram
areṣu teṣu viprendrāścādityā dvādaśaiva tu
śaśinaḥ ṣoḍaśāreṣu kalā vāmasya suvratāḥ
ṛkṣāṇi ca tadā tasya vāmasyaiva tu bhūṣaṇam
nemyaḥ ṣaḍṛtavaścaiva tayorvai viprapuṅgavāḥ
puṣkaraṃ cāntarikṣaṃ vai rathanīḍaś ca mandaraḥ
astādrirudayādriś ca ubhau tau kūbarau smṛtau
adhiṣṭhānaṃ mahāmerurāśrayāḥ kesarācalāḥ
vegaḥ saṃvatsarastasya ayane cakrasaṃgamau
muhūrtā bandhurāstasya śamyāścaiva kalāḥ smṛtāḥ
tasya kāṣṭhāḥ smṛtā ghoṇā cākṣadaṇḍāḥ kṣaṇāś ca vai
nimeṣāścānukarṣāś ca īṣā cāsya lavāḥ smṛtāḥ
dyaurvarūthaṃ rathasyāsya svargamokṣāvubhau dhvajau
dharmo virāgo daṇḍo'sya yajñā daṇḍāśrayāḥ smṛtāḥ
dakṣiṇāḥ saṃdhayastasya lohāḥ pañcāśadagnayaḥ
yugāntakoṭī tau tasya dharmakāmāvubhau smṛtau
īṣādaṇḍastathāvyaktaṃ buddhistasyaiva naḍvalaḥ
koṇas tathā hyahaṅkāro bhūtāni ca balaṃ smṛtam
indriyāṇi ca tasyaiva bhūṣaṇāni samantataḥ
śraddhā ca gatirasyaiva vedāstasya hayāḥ smṛtāḥ
padāni bhūṣaṇānyeva ṣaḍaṅgānyupabhūṣaṇam
purāṇanyāyamīmāṃsādharmaśāstrāṇi suvratāḥ
vālāśrayāḥ paṭāścaiva sarvalakṣaṇasaṃyutāḥ
mantrā ghaṇṭāḥ smṛtāsteṣāṃ varṇāḥ pādāstathāśramāḥ
avacchedo hyanantastu sahasraphaṇabhūṣitaḥ
diśaḥ pādā rathasyāsya tathā copadiśaś ca ha
puṣkarādyāḥ patākāś ca sauvarṇā ratnabhūṣitāḥ
samudrāstasya catvāro rathakambalikāḥ smṛtāḥ
gaṅgādyāḥ saritaḥ śreṣṭhāḥ sarvābharaṇabhūṣitāḥ
cāmarāsaktahastāgrāḥ sarvāḥ strīrūpaśobhitāḥ
tatratatra kṛtasthānāḥ śobhayāṃcakrire ratham
āvahādyās tathā sapta sopānaṃ haimamuttamam
sārathirbhagavānbrahmā devābhīṣudharāḥ smṛtāḥ
pratodo brahmaṇastasya praṇavo brahmadaivatam
lokālokācalastasya sasopānaḥ samantataḥ
viṣamaś ca tadā bāhyo mānasādriḥ suśobhanaḥ
nāsāḥ samantatastasya sarva evācalāḥ smṛtāḥ
talāḥ kapotāḥ kāpotāḥ sarve talanivāsinaḥ
merureva mahāchatraṃ mandaraḥ pārśvaḍiṇḍimaḥ
śailendraḥ kārmukaṃ caiva jyā bhujaṅgādhipaḥ svayam
kālarātryā tathaiveha tathendradhanuṣā punaḥ
ghaṇṭā sarasvatī devī dhanuṣaḥ śrutirūpiṇī
iṣurviṣṇurmahātejāḥ śalyaṃ somaḥ śarasya ca
kālāgnistaccharasyaiva sākṣāttīkṣṇaḥ sudāruṇaḥ
anīkaṃ viṣasambhūtaṃ vāyavo vājakāḥ smṛtāḥ
evaṃ kṛtvā rathaṃ divyaṃ kārmukaṃ ca śaraṃ tathā
sārathiṃ jagatāṃ caiva brahmāṇaṃ prabhumīśvaram
āruroha rathaṃ divyaṃ raṇamaṇḍanadhṛg bhavaḥ
sarvadevagaṇairyuktaṃ kampayanniva rodasī
ṛṣibhiḥ stūyamānaś ca vandyamānaś ca bandibhiḥ
upanṛttaścāpsarasāṃ gaṇairnṛtyaviśāradaiḥ
suśobhamāno varadaḥ samprekṣyaiva ca sārathim
tasminnārohati rathaṃ kalpitaṃ lokasaṃbhṛtam
śirobhiḥ patitā bhūmīṃ turagā vedasaṃbhavāḥ
athādhastādrathasyāsya bhagavān dharaṇīdharaḥ
vṛṣendrarūpī cotthāpya sthāpayāmāsa vai kṣaṇam
kṣaṇāntare vṛṣendro'pi jānubhyāmagamaddharām
abhīṣuhasto bhagavānudyamya ca hayān vibhuḥ
sthāpayāmāsa devasya vacanādvai rathaṃ śubham
tato'śvāṃścodayāmāsa manomārutaraṃhasaḥ
purāṇyuddiśya khasthāni dānavānāṃ tarasvinām
athāha bhagavān rudro devānālokya śaṅkaraḥ
paśūnāmādhipatyaṃ me dattaṃ hanmi tato 'surān
pṛthakpaśutvaṃ devānāṃ tathānyeṣāṃ surottamāḥ
kalpayitvaiva vadhyāste nānyathā naiva sattamāḥ
iti śrutvā vacaḥ sarvaṃ devadevasya dhīmataḥ
viṣādamagaman sarve paśutvaṃ prati śaṅkitāḥ
teṣāṃ bhāvaṃ tato jñātvā devastānidamabravīt
mā vo'stu paśubhāve'smin bhayaṃ vibudhasattamāḥ
śrūyatāṃ paśubhāvasya vimokṣaḥ kriyatāṃ ca saḥ
yo vai pāśupataṃ divyaṃ cariṣyati sa mokṣyati
paśutvāditi satyaṃ ca pratijñātaṃ samāhitāḥ
ye cāpyanye cariṣyanti vrataṃ pāśupataṃ mama
mokṣyanti te na saṃdehaḥ paśutvāt surasattamāḥ
naiṣṭhikaṃ dvādaśābdaṃ vā tadardhaṃ varṣakatrayam
śuśrūṣāṃ kārayedyastu sa paśutvādvimucyate
tasmātparamidaṃ divyaṃ cariṣyatha surottamāḥ
tatheti cābruvandevāḥ śive lokanamaskṛte
tasmādvai paśavaḥ sarve devāsuranarāḥ prabhoḥ
rudraḥ paśupatiścaiva paśupāśavimocakaḥ
yaḥ paśustatpaśutvaṃ ca vratenānena saṃtyajet
tatkṛtvā na ca pāpīyāniti śāstrasya niścayaḥ
tato vināyakaḥ sākṣādbālo 'bālaparākramaḥ
apūjitastadā devaiḥ prāha devānnivārayan
śrīvināyaka uvāca
mām apūjya jagatyasmin bhakṣyabhojyādibhiḥ śubhaiḥ
kaḥ pumānsiddhimāpnoti devo vā dānavo'pi vā
tatastasmin kṣaṇādeva devakārye sureśvarāḥ
vighnaṃ kariṣye deveśa kathaṃ kartuṃ samudyatāḥ
tataḥ sendrāḥ surāḥ sarve bhītāḥ sampūjya taṃ prabhum
bhakṣyabhojyādibhiścaiva uṇḍaraiścaiva modakaiḥ
abruvaṃste gaṇeśānaṃ nirvighnaṃ cāstu naḥ sadā
bhavo'pyanekaiḥ kusumair gaṇeśaṃ bhakṣyaiś ca bhojyaiḥ surasaiḥ sugandhaiḥ
āliṅgya cāghrāya sutaṃ tadānīmapūjayatsarvasurendramukhyaḥ
sampūjya pūjyaṃ saha devasaṃghairvināyakaṃ nāyakamīśvarāṇām
gaṇeśvaraireva nagendradhanvā puratrayaṃ dagdhumasau jagāma
taṃ devadevaṃ surasiddhasaṃghā maheśvaraṃ bhūtagaṇāś ca sarve
gaṇeśvarā nandimukhāstadānīṃ svavāhanairanvayurīśamīśāḥ
agre surāṇāṃ ca gaṇeśvarāṇāṃ tadātha nandī girirājakalpam
vimānamāruhya puraṃ prahartuṃ jagāma mṛtyuṃ bhagavāniveśaḥ
yāntaṃ tadānīṃ tu śilādaputramāruhya nāgendravṛṣāśvavaryān
devāstadānīṃ gaṇapāś ca sarve gaṇā yayuḥ svāyudhacihnahastāḥ
khagendramāruhya nagendrakalpaṃ khagadhvajo vāmata eva śaṃbhoḥ
jagāma jagatāṃ hitāya puratrayaṃ dagdhumaluptaśaktiḥ
taṃ sarvadevāḥ suralokanāthaṃ samantataścānvayuraprameyam
surāsureśaṃ sahasraraśmir bhagavān sutīkṣṇaḥ
rarāja madhye bhagavānsurāṇāṃ vivāhano vārijapatravarṇaḥ
yathā sumeroḥ śikharādhirūḍhaḥ sahasraraśmir bhagavān sutīkṣṇaḥ
sahasranetraḥ prathamaḥ surāṇāṃ gajendramāruhya ca dakṣiṇe 'sya
jagāma rudrasya puraṃ nihantuṃ yathoragāṃstatra tu vainateyaḥ
taṃ siddhagandharvasurendravīrāḥ surendravṛndādhipam indram īśam
samantatastuṣṭuvuriṣṭadaṃ te jayeti śakraṃ varapuṣpavṛṣṭyā
tadā hyahalyopapatiṃ sureśaṃ jagatpatiṃ diviṣṭhāḥ
praṇemurālokya sahasranetraṃ salīlamaṃbā tanayaṃ yathendram
yamapāvakavitteśā vāyurnirṛtireva ca
apāmpatis tatheśāno bhavaṃ cānu samāgatāḥ
vīrabhadro raṇe bhadro nairṛtyāṃ vai rathasya tu
vṛṣabhendraṃ samāruhya romajaiś ca samāvṛtaḥ
sevāṃ cakre puraṃ hantuṃ devadevaṃ triyaṃbakam
mahākālo mahātejā mahādeva ivāparaḥ
vāyavyāṃ sagaṇaiḥ sārdhaṃ sevāṃ cakre rathasya tu
ṣaṇmukho'pi saha siddhacāraṇaiḥ senayā ca girirājasaṃnibhaḥ
devanāthagaṇavṛndasaṃvṛto vāraṇena ca tathāgnisaṃbhavaḥ
vighnaṃ gaṇeśo'pyasureśvarāṇāṃ kṛtvā surāṇāṃ bhagavānavighnam
vighneśvaro vighnagaṇaiś ca sārdhaṃ taṃ deśamīśānapadaṃ jagāma
kālī tadā kālaniśāprakāśaṃ śūlaṃ kapālābharaṇā kareṇa
prakampayantī ca tadā surendrān mahāsurāsṛṅmadhupānamattā
mattebhagāmī madalolanetrā mattaiḥ piśācaiś ca gaṇaiś ca mattaiḥ
mattebhacarmāṃbaraveṣṭitāṅgī yayau purastācca gaṇeśvarasya
tāṃ siddhagandharvapiśācayakṣavidyādharāhīndrasurendramukhyāḥ
praṇemuruccairabhituṣṭuvuś ca jayeti devīṃ himaśailaputrīm
mātaraḥ suravarārisūdanāḥ sādaraṃ suragaṇaiḥ supūjitāḥ
mātaraṃ yayuratha svavāhanaiḥ svairgaṇairdhvajadharaiḥ samantataḥ
durgārūḍhamṛgādhipā duratigā dordaṇḍavṛndaiḥ śivā bibhrāṇāṅkuśaśūlapāśaparaśuṃ cakrāsiśaṅkhāyudham
prauḍhādityasahasrasadṛśairnetrairdahantī pathaṃ bālābālaparākramā bhagavatī daityānprahartuṃ yayau
taṃ devamīśaṃ tripuraṃ nihantuṃ tadā tu devendraraviprakāśāḥ
gajairhayaiḥ siṃhavarai rathaiś ca vṛṣairyayuste gaṇarājamukhyāḥ
halaiś ca phālair musalair bhuśuṇḍair girīndrakūṭair girisannibhāste
yayuḥ purastāddhi maheśvarasya sureśvarā bhūtagaṇeśvarāś ca
tathendrapadmodbhavaviṣṇumukhyāḥ surā gaṇeśāś ca gaṇeśamīśam
jayeti vāgbhir bhagavantamūcuḥ kirīṭadattāñjalayaḥ samantāt
nanṛturmunayaḥ sarve daṇḍahastā jaṭādharāḥ
vavṛṣuḥ puṣpavarṣāṇi khecarāḥ siddhacāraṇāḥ
puratrayaṃ ca viprendrāḥ prāṇadatsarvatas tathā
gaṇeśvarair devagaṇaiś ca bhṛṅgī sahāvṛtaḥ sarvagaṇendravaryaḥ
jagāma yogī tripuraṃ nihantuṃ vimānamāruhya yathā mahendraḥ
keśo vigatavāsāś ca mahākeśo mahājvaraḥ
somavallī savarṇaś ca somapaḥ senakas tathā
somadhṛk sūryavācaś ca sūryapeṣaṇakas tathā
sūryākṣaḥ sūrināmā ca suraḥ sundara eva ca
prakudaḥ kakudantaś ca kampanaś ca prakampanaḥ
indraś cendrajayaścaiva mahābhīr bhīmakas tathā
śatākṣaścaiva pañcākṣaḥ sahasrākṣo mahodaraḥ
yamajihvaḥ śatāśvaś ca kaṇṭhanaḥ kaṇṭhapūjanaḥ
dviśikhas triśikhaścaiva tathā pañcaśikho dvijāḥ
muṇḍo'rdhamuṇḍo dīrghaś ca piśācāsyaḥ pinākadhṛk
pippalāyatanaścaiva tathā hyaṅgārakāśanaḥ
śithilaḥ śithilāsyaś ca akṣapādo hyajaḥ kujaḥ
ajavaktro hayavaktro gajavaktro 'rdhvaktrakaḥ
ityādyāḥ parivāryeśaṃ lakṣyalakṣaṇavarjitāḥ
vṛndaśastaṃ samāvṛtya jagmuḥ somaṃ gaṇairvṛtāḥ
sahasrāṇāṃ sahasrāṇi rudrāṇāmūrdhvaretasām
samāvṛtya mahādevaṃ devadevaṃ maheśvaram
dagdhuṃ puratrayaṃ jagmuḥ koṭikoṭigaṇairvṛtāḥ
trayastriṃśatsurāścaiva trayaś ca triśatās tathā
trayaś ca trisahasrāṇi jagmurdevāḥ samantataḥ
mātaraḥ sarvalokānāṃ gaṇānāṃ caiva mātaraḥ
bhūtānāṃ mātaraścaiva jagmurdevasya pṛṣṭhataḥ
bhāti madhye gaṇānāṃ ca rathamadhye gaṇeśvaraḥ
nabhasyamalanakṣatre tārāmadhya ivoḍurāṭ
rarāja devī devasya girijā pārśvasaṃsthitā
tadā prabhāvato gaurī bhavasyeva jaganmayī
śubhāvatī tadā devī pārśvasaṃsthā vibhāti sā
cāmarāsaktahastāgrā sā hemāṃbujavarṇikā
atha vibhāti vibhorviśadaṃ vapurbhasitabhāsitamaṃbikayā tayā
sitamivābhramaho saha vidyutā nabhasi devapateḥ parameṣṭhinaḥ
bhātīndradhanuṣākāśaṃ meruṇā ca yathā jagat
hiraṇyadhanuṣā saumyaṃ vapuḥ śaṃbhoḥ śaśidyuti
sitātapatraṃ ratnāṃśumiśritaṃ parameṣṭhinaḥ
yathodaye śaśāṅkasya bhātyakhaṇḍaṃ hi maṇḍalam
sadukūlā śive raktā lambitā bhāti mālikā
chatrāntā ratnajākāśātpatantīva saridvarā
atha mahendraviriñcivibhāvasuprabhṛtibhir natapādasaroruhaḥ
saha tadā ca jagāma tayāṃbayā sakalalokahitāya puratrayam
dagdhuṃ samartho manasā kṣaṇena carācaraṃ sarvamidaṃ triśūlī
kimatra dagdhuṃ tripuraṃ pinākī svayaṃ gataścātra gaṇaiś ca sārdham
rathena kiṃ ceṣuvareṇa tasya gaṇaiś ca kiṃ devagaṇaiś ca śaṃbhoḥ
puratrayaṃ dagdhumaluptaśakteḥ kimetad ityāhur ajendramukhyāḥ
manvāma nūnaṃ bhagavānpinākī līlārthametatsakalaṃ pravarttum
vyavasthitaśceti tathānyathā ced āḍambareṇāsya phalaṃ kimanyat
puratrayasyāsya samīpavartī sureśvarair nandimukhaiś ca nandī
gaṇairgaṇeśastu rarāja devyā jagadratho merurivāṣṭaśṛṅgaiḥ
atha nirīkṣya sureśvaramīśvaraṃ sagaṇamadrisutāsahitaṃ tadā
tripuraraṅgatalopari saṃsthitaḥ suragaṇo 'nujagāma svayaṃ tathā
jagattrayaṃ sarvamivāparaṃ tat puratrayaṃ tatra vibhāti samyak
nareśvaraiścaiva gaṇaiś ca devaiḥ suretaraiś ca trividhairmunīndrāḥ
atha sajyaṃ dhanuḥ kṛtvā śarvaḥ saṃdhāya taṃ śaram
yuktvā pāśupatāstreṇa tripuraṃ samacintayat
tasmin sthite mahādeve rudre vitatakārmuke
purāṇi tena kālena jagmurekatvamāśu vai
ekībhāvaṃ gate caiva tripure samupāgate
babhūva tumulo harṣo devatānāṃ mahātmanām
tato devagaṇāḥ sarve siddhāś ca paramarṣayaḥ
jayeti vāco mumucuḥ saṃstuvanto 'ṣṭamūrtikam
athāha bhagavānbrahmā bhaganetranipātanam
puṣyayoge'pi samprāpte līlāvaśamumāpatim
sthāne tava mahādeva ceṣṭeyaṃ parameśvara
pūrvadevāś ca devāś ca samāstava yataḥ prabho
tathāpi devā dharmiṣṭhāḥ pūrvadevāś ca pāpinaḥ
yatastasmājjagannātha līlāṃ tyaktumihārhasi
kiṃ rathena dhvajeneśa tava dagdhuṃ puratrayam
iṣuṇā bhūtasaṃghaiś ca viṣṇunā ca mayā prabho
puṣyayoge tvanuprāpte puraṃ dagdhumihārhasi
yāvanna yānti deveśa viyogaṃ tāvadeva tu
dagdhumarhasi śīghraṃ tvaṃ trīṇyetāni purāṇi vai
atha devo mahādevaḥ sarvajñastadavaikṣata
puratrayaṃ virūpākṣastatkṣaṇādbhasma vai kṛtam
somaś ca bhagavānviṣṇuḥ kālāgnirvāyureva ca
śare vyavasthitāḥ sarve devamūcuḥ praṇamya tam
dagdhamapyatha deveśa vīkṣaṇena puratrayam
asmaddhitārthaṃ deveśa śaraṃ moktumihārhasi
atha saṃmṛjya dhanuṣo jyāṃ hasan tripurārdanaḥ
mumoca bāṇaṃ viprendrā vyākṛṣyākarṇam īśvaraḥ
tatkṣaṇāttripuraṃ dagdhvā tripurāntakaraḥ śaraḥ
devadevaṃ samāsādya namaskṛtvā vyavasthitaḥ
reje puratrayaṃ dagdhaṃ daityakoṭiśatairvṛtam
iṣuṇā tena kalpānte rudreṇeva jagattrayam
ye pūjayanti tatrāpi daityā rudraṃ sabāndhavāḥ
gāṇapatyaṃ tadā śaṃbhoryayuḥ pūjāvidherbalāt
na kiṃcid abruvan devāḥ sendropendrā gaṇeśvarāḥ
bhayāddevaṃ nirīkṣyaiva devīṃ himavataḥ sutām
dṛṣṭvā bhītaṃ tadānīkaṃ devānāṃ devapuṅgavaḥ
kiṃ cetyāha tadā devānpraṇemustaṃ samantataḥ
vavandire nandinamindubhūṣaṇaṃ vavandire parvatarājasaṃbhavām
vavandire cādrisutāsutaṃ prabhuṃ vavandire devagaṇā maheśvaram
tuṣṭāva hṛdaye brahmā devaiḥ saha samāhitaḥ
viṣṇunā ca bhavaṃ devaṃ tripurārātimīśvaram
śrīpitāmaha uvāca
prasīda devadeveśa prasīda parameśvara
prasīda jagatāṃ nātha prasīdānandadāvyaya
pañcāsyarudrarudrāya pañcāśatkoṭimūrtaye
ātmatrayopaviṣṭāya vidyātattvāya te namaḥ
śivāya śivatattvāya aghorāya namonamaḥ
aghorāṣṭakatattvāya dvādaśātmasvarūpiṇe
vidyutkoṭipratīkāśamaṣṭakāśaṃ suśobhanam
rūpamāsthāya loke'smin saṃsthitāya śivātmane
agnivarṇāya raudrāya aṃbikārdhaśarīriṇe
dhavalaśyāmaraktānāṃ muktidāyāmarāya ca
jyeṣṭhāya rudrarūpāya somāya varadāya ca
trilokāya tridevāya vaṣaṭkārāya vai namaḥ
madhye gaganarūpāya gaganasthāya te namaḥ
aṣṭakṣetrāṣṭarūpāya aṣṭatattvāya te namaḥ
caturdhā ca caturdhā ca caturdhā saṃsthitāya ca
pañcadhā pañcadhā caiva pañcamantraśarīriṇe
catuḥṣaṣṭiprakārāya akārāya namonamaḥ
dvātriṃśattattvarūpāya ukārāya namonamaḥ
ṣoḍaśātmasvarūpāya makārāya namonamaḥ
aṣṭadhātmasvarūpāya ardhamātrātmane namaḥ
oṅkārāya namastubhyaṃ caturdhā saṃsthitāya ca
gaganeśāya devāya svargeśāya namo namaḥ
saptalokāya pātālanarakeśāya vai namaḥ
aṣṭakṣetrāṣṭarūpāya parātparatarāya ca
sahasraśirase tubhyaṃ sahasrāya ca te namaḥ
sahasrapādayuktāya śarvāya parameṣṭhine
navātmatattvarūpāya navāṣṭātmātmaśaktaye
punaraṣṭaprakāśāya tathāṣṭāṣṭakamūrtaye
catuḥṣaṣṭyātmatattvāya punaraṣṭavidhāya te
guṇāṣṭakavṛtāyaiva guṇine nirguṇāya te
mūlasthāya namastubhyaṃ śāśvatasthānavāsine
nābhimaṇḍalasaṃsthāya hṛdi niḥsvanakāriṇe
kandhare ca sthitāyaiva tālurandhrasthitāya ca
bhrūmadhye saṃsthitāyaiva nādamadhye sthitāya ca
candrabimbasthitāyaiva śivāya śivarūpiṇe
vahnisomārkarūpāya ṣaṭtriṃśacchaktirūpiṇe
tridhā saṃvṛtya lokānvai prasuptabhujagātmane
triprakāraṃ sthitāyaiva tretāgnimayarūpiṇe
sadāśivāya śāntāya maheśāya pinākine
sarvajñāya śaraṇyāya sadyojātāya vai namaḥ
aghorāya namastubhyaṃ vāmadevāya te namaḥ
tatpuruṣāya namo'stu īśānāya namonamaḥ
namastriṃśatprakāśāya śāntātītāya vai namaḥ
ananteśāya sūkṣmāya uttamāya namo'stu te
ekākṣāya namastubhyamekarudrāya te namaḥ
namastrimūrtaye tubhyaṃ śrīkaṇṭhāya śikhaṇḍine
anantāsanasaṃsthāya anantāyāntakāriṇe
vimalāya viśālāya vimalāṅgāya te namaḥ
vimalāsanasaṃsthāya vimalārthārtharūpiṇe
yogapīṭhāntarasthāya yogine yogadāyine
yogināṃ hṛdi saṃsthāya sadā nīvāraśūkavat
pratyāhārāya te nityaṃ pratyāhāraratāya te
pratyāhāraratānāṃ ca pratisthānasthitāya ca
dhāraṇāyai namastubhyaṃ dhāraṇābhiratāya te
dhāraṇābhyāsayuktānāṃ purastātsaṃsthitāya ca
dhyānāya dhyānarūpāya dhyānagamyāya te namaḥ
dhyeyāya dhyeyagamyāya dhyeyadhyānāya te namaḥ
dhyeyānāmapi dhyeyāya namo dhyeyatamāya te
samādhānābhigamyāya samādhānāya te namaḥ
samādhānaratānāṃ tu nirvikalpārtharūpiṇe
dagdhvoddhṛtaṃ sarvamidaṃ tvayādya jagattrayaṃ rudra puratrayaṃ hi
kaḥ stotumicchet kathamīdṛśaṃ tvāṃ stoṣye hi tuṣṭāya śivāya tubhyam
bhaktyā ca tuṣṭyādbhutadarśanācca martyā amartyā api devadeva
ete gaṇāḥ siddhagaṇaiḥ praṇāmaṃ kurvanti deveśa gaṇeśa tubhyam
nirīkṣaṇādeva vibho'si dagdhuṃ puratrayaṃ caiva jagattrayaṃ ca
līlālasenāṃbikayā kṣaṇena dagdhaṃ kileṣuś ca tadātha muktaḥ
kṛto rathaśceṣuvaraś ca śubhraṃ śarasanaṃ te tripurakṣayāya
anekayatnaiś ca mayātha tubhyaṃ na dṛṣṭaṃ phalaṃ na dṛṣṭaṃ surasiddhasaṃghaiḥ
ratho rathī devavaro hariś ca rudraḥ svayaṃ śakrapitāmahau ca
tvameva sarve bhagavan kathaṃ tu stoṣye hyatoṣyaṃ praṇipatya mūrdhnā
anantapādas tvam anantabāhur anantamūrdhāntakaraḥ śivaś ca
anantamūrtiḥ katham īdṛśaṃ tvāṃ toṣye kathamīdṛśaṃ tvām
namonamaḥ sarvavide śivāya rudrāya śarvāya bhavāya tubhyam
sthūlāya sūkṣmāya susūkṣmasūkṣmasūkṣmāya sūkṣmārthavide vidhātre
sraṣṭre namaḥ sarvasurāsurāṇāṃ bhartre ca hartre jagatāṃ vidhātre
netre surāṇāmasureśvarāṇāṃ dātre praśāstre mama sarvaśāstre
vedāntavedyāya sunirmalāya vedārthavidbhiḥ satataṃ stutāya
vedātmarūpāya bhavāya tubhyamantāya madhyāya sumadhyamāya
ādyantaśūnyāya ca saṃsthitāya tathā tv aśūnyāya ca liṅgine ca
aliṅgine liṅgamayāya tubhyaṃ liṅgāya vedādimayāya sākṣāt
rudrāya mūrdhanikṛntanāya mamādidevasya ca yajñamūrteḥ
vidhvāntabhaṅgaṃ mama kartumīśa dṛṣṭvaiva bhūmau karajāgrakoṭyā
aho vicitraṃ tava devadeva viceṣṭitaṃ sarvasurāsureśa
dehīva devaiḥ saha devakāryaṃ kariṣyase nirguṇarūpatattva
ekaṃ sthūlaṃ sūkṣmamekaṃ susūkṣmaṃ mūrtāmūrtaṃ mūrtamekaṃ hyamūrtam
ekaṃ dṛṣṭaṃ vāṅmayaṃ caikamīśaṃ dhyeyaṃ caikaṃ tattvamatrādbhutaṃ te
svapne dṛṣṭaṃ yatpadārthaṃ hyalakṣyaṃ dṛṣṭaṃ nūnaṃ bhāti manye na cāpi
mūrtirno vai daivakīśāna devairlakṣyā yatnairapyalakṣyaṃ kathaṃ tu
divyaḥ kva deveśa bhavatprabhāvo vayaṃ kva bhaktiḥ kva ca te stutiś ca
tathāpi bhaktyā vilapantamīśa pitāmahaṃ māṃ bhagavankṣamasva
sūta uvāca
ya imaṃ śṛṇuyāddvijottamā bhuvi devaṃ praṇipatya paṭhet
sa ca muñcati pāpabandhanaṃ bhavabhaktyā puraśāsituḥ stavam
śrutvā ca bhaktyā caturānanena stuto hasañśailasutāṃ nirīkṣya
stavaṃ tadā prāha mahānubhāvaṃ mahābhujo mandaraśṛṅgavāsī
śiva uvāca
stavenānena tuṣṭo'smi tava bhaktyā ca padmaja
varān varaya bhadraṃ te devānāṃ ca yathepsitān
sūta uvāca
tataḥ praṇamya deveśaṃ bhagavānpadmasaṃbhavaḥ
kṛtāñjalipuṭo bhūtvā prāhedaṃ prītamānasaḥ
śrīpitāmaha uvāca
bhagavandevadeveśa tripurāntaka śaṅkara
tvayi bhaktiṃ parāṃ me 'dya prasīda parameśvaram
devānāṃ caiva sarveṣāṃ tvayi sarvārthadeśvara
prasīda bhaktiyogena sārathyena ca sarvadā
janārdano'pi bhagavānnamaskṛtya maheśvaram
kṛtāñjalipuṭo bhūtvā prāha sāṃbaṃ triyaṃbakam
vāhanatvaṃ taveśāna nityamīhe prasīda me
tvayi bhaktiṃ ca deveśa devadeva namo'stu te
sāmarthyaṃ ca sadā mahyaṃ bhavantaṃ voḍhumīśvaram
sarvajñatvaṃ ca varada sarvagatvaṃ ca śaṅkara
sūta uvāca
tayoḥ śrutvā mahādevo vijñaptiṃ parameśvaraḥ
sārathye vāhanatve ca kalpayāmāsa vai bhavaḥ
dattvā tasmai brahmaṇe viṣṇave ca dagdhvā daityāndevadevo mahātmā
sārdhaṃ devyā nandinā bhūtasaṃghair antardhānaṃ kārayāmāsa śarvaḥ
tatastadā maheśvare gate raṇādgaṇaiḥ saha
sureśvarāḥ suvismitā bhavaṃ praṇamya pārvatīm
yayuś ca duḥkhavarjitāḥ svavāhanairdivaṃ tataḥ
sureśvarā munīśvarā gaṇeśvarāś ca bhāskarāḥ
tripurārerimaṃ puṇyaṃ nirmitaṃ brahmaṇā purā
yaḥ paṭhecchrāddhakāle vā daive karmaṇi ca dvijāḥ
śrāvayedvā dvijān bhaktyā brahmalokaṃ sa gacchati
mānasairvācikaiḥ pāpais tathā vai kāyikaiḥ punaḥ
sthūlaiḥ sūkṣmaiḥ susūkṣmaiś ca mahāpātakasaṃbhavaiḥ
pātakaiś ca dvijaśreṣṭhā upapātakasaṃbhavaiḥ
pāpaiś ca mucyate jantuḥ śrutvādhyāyamimaṃ śubham
śatravo nāśamāyānti saṃgrāme vijayībhavet
sarvarogairna bādhyeta āpado na spṛśanti tam
dhanamāyuryaśo vidyāṃ prabhāvamatulaṃ labhet
iti śrīliṅgamahāpurāṇe pūrvabhāge tripuradāhe brahmastavo nāma dvisaptitamo 'dhyāyaḥ
sūta uvāca
gate maheśvare deve dagdhvā ca tripuraṃ kṣaṇāt
sadasyāha surendrāṇāṃ bhagavānpadmasaṃbhavaḥ
pitāmaha uvāca
saṃtyajya devadeveśaṃ liṅgamūrtimaheśvaram
tārapautro mahātejāstārakasya suto balī
tārakākṣo'pi ditijaḥ kamalākṣaś ca vīryavān
vidyunmālī ca daityeśaḥ anye cāpi sabāndhavāḥ
tyaktvā devaṃ mahādevaṃ māyayā ca hareḥ prabhoḥ
sarve vinaṣṭāḥ pradhvastāḥ svapuraiḥ purasaṃbhavaiḥ
tasmātsadā pūjanīyo liṅgamūrtiḥ sadāśivaḥ
yāvatpūjā sureśānāṃ tāvadeva sthitiryataḥ
pūjanīyaḥ śivo nityaṃ śraddhayā devapuṅgavaiḥ
sarvaliṅgamayo lokaḥ sarvaṃ liṅge pratiṣṭhitam
tasmāt sampūjayelliṅgaṃ ya icchetsiddhimātmanaḥ
sarve liṅgārcanādeva devā daityāś ca dānavāḥ
yakṣā vidyādharāḥ siddhā rākṣasāḥ piśitāśanāḥ
pitaro munayaścāpi piśācāḥ kinnarādayaḥ
arcayitvā liṅgamūrti saṃsiddhā nātra saṃśayaḥ
tasmālliṅgaṃ yajennityaṃ yena kenāpi vā surāḥ
paśavaś ca vayaṃ tasya devadevasya dhīmataḥ
paśutvaṃ ca parityajya kṛtvā pāśupataṃ tataḥ
pūjanīyo mahādevo liṅgamūrtiḥ sanātanaḥ
viśodhya caiva bhūtāni pañcabhiḥ praṇavaiḥ samam
prāṇāyāmaiḥ samāyuktaiḥ pañcabhiḥ surapuṅgavāḥ
caturbhiḥ praṇavaiścaiva prāṇāyāmaparāyaṇaiḥ
tribhiś ca praṇavairdevāḥ prāṇāyāmaistathāvidhaiḥ
dvidhā nyasya tathauṃkāraṃ prāṇāyāmaparāyaṇaḥ
tataścauṃkāram uccārya prāṇāpānau niyamya ca
jñānāmṛtena sarvāṅgānyāpūrya praṇavena ca
guṇatrayaṃ caturdhākhyam ahaṅkāraṃ ca suvratāḥ
tanmātrāṇi ca bhūtāni tathā buddhīndriyāṇi ca
karmendriyāṇi saṃśodhya puruṣaṃ yugalaṃ tathā
cidātmānaṃ tanuṃ kṛtvā cāgnirbhasmeti saṃspṛśet
vāyurbhasmeti ca vyoma tathāmbhaḥ pṛthivī tathā
triyāyuṣaṃ trisaṃdhyaṃ ca dhūlayed bhasitena yaḥ
sa yogī sarvatattvajño vrataṃ pāśupataṃ tvidam
bhavena pāśamokṣārthaṃ kathitaṃ devasattamāḥ
evaṃ pāśupataṃ kṛtvā sampūjya parameśvaram
liṅge purā mayā dṛṣṭe viṣṇunā ca mahātmanā
paśavo naiva jāyante varṣamātreṇa devatāḥ
asmābhiḥ sarvakāryāṇāṃ devamabhyarcya yatnataḥ
bāhye cābhyantare caiva manye kartavyamīśvaram
pratijñā mama viṣṇoś ca divyaiṣā surasattamāḥ
munīnāṃ ca na saṃdehas tasmāt sampūjayecchivam
sā hānistanmahacchidraṃ sa mohaḥ sā ca mūkatā
yatkṣaṇaṃ vā muhūrtaṃ vā śivamekaṃ na cintayet
bhavabhaktiparā ye ca bhavapraṇatacetasaḥ
bhavasaṃsmaraṇodyuktā na te duḥkhasya bhājanam
bhavanāni manojñāni divyamābharaṇaṃ striyaḥ
dhanaṃ vā tuṣṭiparyantaṃ śivapūjāvidheḥ phalam
ye vāñchanti mahābhogān rājyaṃ ca tridaśālaye
te'rcayantu sadā kālaṃ liṅgamūrtiṃ maheśvaram
hatvā bhittvā ca bhūtāni dagdhvā sarvamidaṃ jagat
yajedekaṃ virūpākṣaṃ na pāpaiḥ sa pralipyate
śailaṃ liṅgaṃ madīyaṃ hi sarvadevanamaskṛtam
ityuktvā pūrvamabhyarcya rudraṃ tribhuvaneśvaram
tuṣṭāva vāgbhir iṣṭābhir devadevaṃ triyaṃbakam
tadāprabhṛti śakrādyāḥ pūjayāmāsurīśvaram
sākṣātpāśupataṃ kṛtvā bhasmoddhūlitavigrahāḥ
iti śrīliṅgamahāpurāṇe pūrvabhāge brahmaproktaliṅgārcanavidhir nāma trisaptatitamo 'dhyāyaḥ
sūta uvāca
liṅgāni kalpayitvaivaṃ svādhikārānurūpataḥ
viśvakarmā dadau teṣāṃ niyogādbrahmaṇaḥ prabhoḥ
indranīlamayaṃ liṅgaṃ viṣṇunā pūjitaṃ sadā
padmarāgamayaṃ śakro haimaṃ viśravasaḥ sutaḥ
viśvedevās tathā raupyaṃ vasavaḥ kāntikaṃ śubham
ārakūṭamayaṃ vāyuraśvinau pārthivaṃ sadā
sphāṭikaṃ varuṇo rājā ādityāstāmranirmitam
mauktikaṃ somarāḍ dhīmāṃs tathā liṅgamanuttamam
anantādyā mahānāgāḥ pravālakamayaṃ śubham
daityā hyayomayaṃ liṅgaṃ rākṣasāś ca mahātmanaḥ
trailohikaṃ guhyakāś ca sarvalohamayaṃ gaṇāḥ
cāmuṇḍā saikataṃ sākṣānmātaraś ca dvijottamāḥ
dārujaṃ nairṛtir bhaktyā yamo mārakataṃ śubham
nīlādyāś ca tathā rudrāḥ śuddhaṃ bhasmamayaṃ śubham
lakṣmīvṛkṣamayaṃ lakṣmīrguho vai gomayātmakam
munayo muniśārdūlāḥ kuśāgramayam uttamam
vāmādyāḥ puṣpaliṅgaṃ tu gandhaliṅgaṃ manonmanī
sarasvatī ca ratnena kṛtaṃ rudrasya vāgbhavā
durgā haimaṃ mahādevaṃ savedikamanuttamam
ugrā piṣṭamayaṃ sarve mantrā hyājyamayaṃ śubham
vedāḥ sarve dadhimayaṃ piśācāḥ sīsanirmitam
lebhire ca yathāyogyaṃ prasādādbrahmaṇaḥ padam
bahunātra kimuktena carācaramidaṃ jagat
śivaliṅgaṃ samabhyarcya sthitamatra na saṃśayaḥ
ṣaḍvidhaṃ liṅgamityāhurdravyāṇāṃ ca prabhedataḥ
teṣāṃ bhedāścaturyuktacatvāriṃśaditi smṛtāḥ
śailajaṃ prathamaṃ proktaṃ taddhi sākṣāccaturvidham
dvitīyaṃ ratnajaṃ tacca saptadhā munisattamāḥ
tṛtīyaṃ dhātujaṃ liṅgamaṣṭadhā parameṣṭhinaḥ
turīyaṃ dārujaṃ liṅgaṃ tattu ṣoḍaśadhocyate
mṛnmayaṃ pañcamaṃ liṅgaṃ dvidhā bhinnaṃ dvijottamāḥ
ṣaṣṭhaṃ tu kṣaṇikaṃ liṅgaṃ saptadhā parikīrtitam
śrīpradaṃ ratnajaṃ liṅgaṃ śailajaṃ sarvasiddhidam
dhātujaṃ dhanadaṃ sākṣāddārujaṃ bhogasiddhidam
mṛnmayaṃ caiva viprendrāḥ sarvasiddhikaraṃ śubham
śailajaṃ cottamaṃ proktaṃ madhyamaṃ caiva dhātujam
bahudhā liṅgabhedāś ca nava caiva samāsataḥ
mūle brahmā tathā madhye viṣṇustribhuvaneśvaraḥ
rudropari mahādevaḥ praṇavākhyaḥ sadāśivaḥ
liṅgavedī mahādevī triguṇā trimayāṃbikā
tayā ca pūjayedyastu devī devaś ca pūjitau
śailajaṃ ratnajaṃ vāpi dhātujaṃ vāpi dārujam
mṛnmayaṃ kṣaṇikaṃ vāpi bhaktyā sthāpya phalaṃ śubham
surendrāmbhojagarbhāgniyamāmbupadhaneśvaraiḥ
siddhavidyādharāhīndrairyakṣadānavakinnaraiḥ
stūyamānaḥ supuṇyātmā devadundubhiniḥsvanaiḥ
bhūrbhūvaḥsvarmaharlokān kramād vai janataḥ param
tapaḥ satyaṃ parākramya bhāsayan svena tejasā
liṅgasthāpanasanmārganihitasvāyatāsinā
āśu brahmāṇḍamudbhidya nirgacchannirviśaṅkayā
śailajaṃ ratnajaṃ vāpi dhātujaṃ vāpi dārujam
mṛnmayaṃ kṣaṇikaṃ tyaktvā sthāpayetsakalaṃ vapuḥ
vidhinā caiva kṛtvā tu skandomāsahitaṃ śubham
kundagokṣīrasaṃkāśaṃ liṅgaṃ yaḥ sthāpayennaraḥ
nṛṇāṃ tanuṃ samāsthāya sthito rudro na saṃśayaḥ
darśanātsparśanāttasya labhante nirvṛtiṃ narāḥ
tasya puṇyaṃ mayā vaktuṃ samyagyugaśatairapi
śakyate naiva viprendrās tasmād vai sthāpayet tathā
sarveṣāmeva martyānāṃ vibhordivyaṃ vapuḥ śubham
sakalaṃ bhāvanāyogyaṃ yogināmeva niṣkalam
iti śrīliṅgamahāpurāṇe pūrvabhāge śivaliṅgabhedasaṃsthāpanādivarṇanaṃ nāma catuḥsaptatitamo 'dhyāyaḥ
ṛṣaya ūcuḥ
niṣkalo nirmalo nityaḥ sakalatvaṃ kathaṃ gataḥ
vaktumarhasi cāsmākaṃ yathā pūrvaṃ yathā śrutam
sūta uvāca
paramārthavidaḥ kecidūcuḥ praṇavarūpiṇam
vijñānamiti viprendrāḥ śrutvā śrutiśirasyajam
śabdādiviṣayaṃ jñānaṃ jñānamityabhidhīyate
tajjñānaṃ bhrāntirahitamityanye neti cāpare
yajjñānaṃ nirmalaṃ śuddhaṃ nirvikalpaṃ nirāśrayam
guruprakāśakaṃ jñānamityanye munayo dvijāḥ
jñānenaiva bhavenmuktiḥ prasādo jñānasiddhaye
ubhābhyāṃ mucyate yogī tatrānandamayo bhavet
vadanti munayaḥ kecitkarmaṇā tasya saṃgatim
kalpanākalpitaṃ rūpaṃ saṃhṛtya svecchayaiva hi
dyaurmūrdhā tu vibhostasya khaṃ nābhiḥ parameṣṭhinaḥ
somasūryāgnayo netre diśaḥ śrotraṃ mahātmanaḥ
caraṇau caiva pātālaṃ samudrastasya cāṃbaram
devāstasya bhujāḥ sarve nakṣatrāṇi ca bhūṣaṇam
prakṛtistasya patnī ca puruṣo liṅgamucyate
vaktrādvai brāhmaṇāḥ sarve brahmā ca bhagavānprabhuḥ
indropendrau bhujābhyāṃ tu kṣatriyāś ca mahātmanaḥ
vaiśyāścorupradeśāttu śūdrāḥ pādātpinākinaḥ
puṣkarāvartakādyāstu keśāstasya prakīrtitāḥ
vāyavo ghrāṇajāstasya gatiḥ śrautaṃ smṛtis tathā
athānenaiva karmātmā prakṛtestu pravartakaḥ
puṃsāṃ tu puruṣaḥ śrīmān jñānagamyo na cānyathā
karmayajñasahasrebhyastapoyajño viśiṣyate
tapoyajñasahasrebhyo japayajño viśiṣyate
japayajñasahasrebhyo dhyānayajño viśiṣyate
dhyānayajñātparo nāsti dhyānaṃ jñānasya sādhanam
yadā samarase niṣṭho yogī dhyānena paśyati
dhyānayajñaratasyāsya tadā saṃnihitaḥ śivaḥ
nāsti vijñānināṃ śaucaṃ prāyaścittādi codanā
viśuddhā vidyayā sarve brahmavidyāvido janāḥ
nāsti kriyā ca lokeṣu sukhaṃ duḥkhaṃ vicārataḥ
dharmādharmau japo homo dhyānināṃ saṃnidhiḥ sadā
parānandātmakaṃ liṅgaṃ viśuddhaṃ śivamakṣaram
niṣkalaṃ sarvagaṃ jñeyaṃ yogināṃ hṛdi saṃsthitam
liṅgaṃ tu dvividhaṃ prāhurbāhyamābhyantaraṃ dvijāḥ
bāhyaṃ sthūlaṃ muniśreṣṭhāḥ sūkṣmamābhyantaraṃ dvijāḥ
karmayajñaratāḥ sthūlāḥ sthūlaliṅgārcane ratāḥ
asatāṃ bhāvanārthāya nānyathā sthūlavigrahaḥ
ādhyātmikaṃ ca yalliṅgaṃ pratyakṣaṃ yasya no bhavet
asau mūḍho bahiḥ sarvaṃ kalpayitvaiva nānyathā
jñānināṃ sūkṣmamamalaṃ bhavetpratyakṣamavyayam
yathā sthūlamayuktānāṃ mṛtkāṣṭhādyaiḥ prakalpitam
artho vicārato nāstītyanye tattvārthavedinaḥ
niṣkalaḥ sakalaśceti sarvaṃ śivamayaṃ tataḥ
vyomaikamapi dṛṣṭaṃ hi śarāvaṃ prati suvratāḥ
pṛthaktvaṃ cāpṛthaktvaṃ ca śaṅkarasyeti cāpare
pratyayārthaṃ hi jagatām ekastho'pi divākaraḥ
eko'pi bahudhā dṛṣṭo jalādhāreṣu suvratāḥ
jantavo divi bhūmau ca sarve vai pāñcabhautikāḥ
tathāpi bahulā dṛṣṭā jātivyaktivibhedataḥ
dṛśyate śrūyate yadyattattadviddhi śivātmakam
bhedo janānāṃ loke'smin pratibhāso vicārataḥ
svapne ca vipulān bhogān bhuktvā martyaḥ sukhī bhavet
duḥkhī ca bhogaṃ duḥkhaṃ ca nānubhūtaṃ vicārataḥ
evamāhustathānye ca sarve vedārthatattvagāḥ
hṛdi saṃsāriṇāṃ sākṣātsakalaḥ parameśvaraḥ
yogināṃ niṣkalo devo jñānināṃ ca jaganmayaḥ
trividhaṃ parameśasya vapurloke praśasyate
niṣkalaṃ prathamaṃ caikaṃ tataḥ sakalaniṣkalam
tṛtīyaṃ sakalaṃ caiva nānyatheti dvijottamāḥ
arcayanti muhuḥ kecitsadā sakalaniṣkalam
sarvajñaṃ hṛdaye kecicchivaliṅge vibhāvasau
sakalaṃ munayaḥ kecitsadā saṃsāravartinaḥ
evamabhyarcayantyeva sadārāḥ sasutā narāḥ
yathā śivas tathā devī yathā devī tathā śivaḥ
tasmādabhedabuddhyaiva saptaviṃśatprabhedataḥ
yajanti dehe bāhye ca catuṣkoṇe ṣaḍasrake
daśāre dvādaśāre ca ṣoḍaśāre trirasrake
sa svecchayā śivaḥ sākṣāddevyā sārdhaṃ sthitaḥ prabhuḥ
saṃtāraṇārthaṃ ca śivaḥ sadasadvyaktivarjitaḥ
tamekamāhurdviguṇaṃ ca kecitkecittamāhustriguṇātmakaṃ ca
ūcus tathā taṃ ca śivaṃ tathānye saṃsāriṇaṃ vedavido vadanti
bhaktyā ca yogena śubhena yuktā viprāḥ sadā dharmaratā viśiṣṭāḥ
yajanti yogeśam aśeṣamūrtiṃ ṣaḍasramadhye bhagavantameva
ye tatra paśyanti śivaṃ trirasre tritattvamadhye triguṇaṃ triyakṣam
te yānti cainaṃ na ca yogino 'nye tayā ca devyā puruṣaṃ purāṇam
iti śrīliṅgamahāpurāṇe pūrvabhāge śivādvaitakathanaṃ nāma pañcasaptatitamo 'dhyāyaḥ
sūta uvāca
ataḥ paraṃ pravakṣyāmi svecchāvigrahasaṃbhavam
pratiṣṭhāyāḥ phalaṃ sarvaṃ sarvalokahitāya vai
skandomāsahitaṃ devamāsīnaṃ paramāsane
kṛtvā bhaktyā pratiṣṭhāpya sarvānkāmānavāpnuyāt
skandomāsahitaṃ devaṃ sampūjya vidhinā sakṛt
yatphalaṃ labhate martyastadvadāmi yathāśrutam
sūryakoṭipratikāśairvimānaiḥ sārvakāmikaiḥ
rudrakanyāsamākīrṇair geyanāṭyasamanvitaiḥ
śivavatkrīḍate yogī yāvadābhūtasaṃplavam
tatra bhuktvā mahābhogān vimānaiḥ sārvakāmikaiḥ
aumaṃ kaumāramaiśānaṃ vaiṣṇavaṃ brāhmameva ca
prājāpatyaṃ mahātejā janalokaṃ mahas tathā
aindram āsādya caindratvaṃ kṛtvā varṣāyutaṃ punaḥ
bhuktvā caiva bhuvarloke bhogān divyān suśobhanān
merumāsādya devānāṃ bhavaneṣu pramodate
ekapādaṃ caturbāhuṃ trinetraṃ śūlasaṃyutam
sṛṣṭvā sthitaṃ hariṃ vāme dakṣiṇe caturānanam
aṣṭāviṃśatirudrāṇāṃ koṭiḥ sarvāṅgasuprabham
pañcaviṃśatikaṃ sākṣātpuruṣaṃ hṛdayāttathā
prakṛtiṃ vāmataścaiva buddhiṃ vai buddhideśataḥ
ahaṅkāramahaṅkārāttanmātrāṇi tu tatra vai
indriyāṇīndriyādeva līlayā parameśvaram
pṛthivīṃ pādamūlāttu guhyadeśājjalaṃ tathā
nābhideśāt tathā vahniṃ hṛdayādbhāskaraṃ tathā
kaṇṭhātsomaṃ tathātmānaṃ bhrūmadhyānmastakāddivam
sṛṣṭaivaṃ saṃsthitaṃ sākṣājjagatsarvaṃ carācaram
sarvajñaṃ sarvagaṃ devaṃ kṛtvā vidyāvidhānataḥ
pratiṣṭhāpya yathānyāyaṃ śivasāyujyamāpnuyāt
tripādaṃ saptahastaṃ ca catuḥśṛṅgaṃ dviśīrṣakam
kṛtvā yajñeśamīśānaṃ viṣṇuloke mahīyate
tatra bhuktvā mahābhogānkalpalakṣaṃ sukhī naraḥ
kramādāgatya loke 'sminsarvayajñāntago bhavet
vṛṣārūḍhaṃ tu yaḥ kuryātsomaṃ somārdhabhūṣaṇam
hayamedhāyutaṃ kṛtvā yatpuṇyaṃ tad avāpya saḥ
kāñcanena vimānena kiṅkiṇījālamālinā
gatvā śivapuraṃ divyaṃ tatraiva sa vimucyate
nandinā sahitaṃ devaṃ sāmbaṃ sarvagaṇairvṛtam
kṛtvā yatphalamāpnoti vakṣye tadvai yathāśrutam
sūryamaṇḍalasaṃkāśair vimānair vṛṣasaṃyutaiḥ
apsarogaṇasaṃkīrṇair devadānavadurlabhaiḥ
nṛtyadbhir apsaraḥsaṃghaiḥ sarvataḥ sarvaśobhitaiḥ
gatvā śivapuraṃ divyaṃ gāṇapatyamavāpnuyāt
nṛtyantaṃ devadeveśaṃ śailajāsahitaṃ prabhum
sahasrabāhuṃ sarvajñaṃ caturbāhum athāpi vā
bhṛgvādyairbhūtasaṃghaiś ca saṃvṛtaṃ parameśvaram
śailajāsahitaṃ sākṣādvṛṣabhadhvajamīśvaram
brahmendraviṣṇusomādyaiḥ sadā sarvairnamaskṛtam
mātṛbhir munibhiścaiva saṃvṛtaṃ parameśvaram
kṛtvā bhaktyā pratiṣṭhāpya yatphalaṃ tadvadāmyaham
sarvayajñatapodānatīrthadeveṣu yat phalam
tatphalaṃ koṭiguṇitaṃ labdhvā yāti śivaṃ padam
tatra bhuktvā mahābhogān yāvad ābhūtasaṃplavam
sṛṣṭyantare punaḥ prāpte mānavaṃ padamāpnuyāt
nagnaṃ caturbhujaṃ śvetaṃ trinetraṃ sarpamekhalam
kapālahastaṃ deveśaṃ kṛṣṇakuñcitamūrdhajam
kṛtvā bhaktyā pratiṣṭhāpya śivasāyujyamāpnuyāt
ibhendradārakaṃ devaṃ sāṃbaṃ siddhārthadaṃ prabhum
sudhūmravarṇaṃ raktākṣaṃ trinetraṃ candrabhūṣaṇam
kākapakṣadharaṃ mūrdhnā nāgaṭaṅkadharaṃ haram
siṃhājinottarīyaṃ ca mṛgacarmāṃbaraṃ prabhum
tīkṣṇadaṃṣṭraṃ gadāhastaṃ kapālodyatapāṇinam
huṃphaṭkāre mahāśabdaśabditākhiladiṅmukham
puṇḍarīkājinaṃ dorbhyāṃ bibhrantaṃ kambukaṃ tathā
hasantaṃ ca nadantaṃ ca pibantaṃ kṛṣṇasāgaram
nṛtyantaṃ bhūtasaṃghaiś ca gaṇasaṃghais tvalaṃkṛtam
kṛtvā bhaktyā pratiṣṭhāpya yathāvibhavavistaram
sarvavighnān atikramya śivaloke mahīyate
tatra bhuktvā mahābhogān yāvadābhūtasaṃplavam
jñānaṃ vicārato labdhvā rudrebhyastatra mucyate
ardhanārīśvaraṃ devaṃ caturbhujamanuttamam
varadābhayahastaṃ ca śūlapadmadharaṃ prabhum
strīpuṃbhāvena saṃsthānaṃ sarvābharaṇabhūṣitam
kṛtvā bhaktyā pratiṣṭhāpya śivaloke mahīyate
tatra bhuktvā mahābhogānaṇimādiguṇairyutaḥ
ācandratārakaṃ jñānaṃ tato labdhvā vimucyate
yaḥ kuryāddevadeveśaṃ sarvajñaṃ lakulīśvaram
vṛtaṃ śiṣyapraśiṣyaiś ca vyākhyānodyatapāṇinam
kṛtvā bhaktyā pratiṣṭhāpya śivalokaṃ sa gacchati
bhuktvā tu vipulāṃstatra bhogān yugaśataṃ naraḥ
jñānayogaṃ samāsādya tatraiva ca vimucyate
pūrvadevāmarāṇāṃ ca yatsthānaṃ sakalepsitam
kṛtamudrasya devasya citābhasmānulepinaḥ
tripuṇḍradhāriṇasteṣāṃ śiromālādharasya ca
brahmaṇaḥ keśakenaikamupavītaṃ ca bibhrataḥ
bibhrato vāmahastena kapālaṃ brahmaṇo varam
viṣṇoḥ kalevaraṃ caiva bibhrataḥ parameṣṭhinaḥ
kṛtvā bhaktyā pratiṣṭhāpya mucyate bhavasāgarāt
oṃnamo nīlakaṇṭhāya iti puṇyākṣarāṣṭakam
mantramāha sakṛdvā yaḥ pātakaiḥ sa vimucyate
mantreṇānena gandhādyairbhaktyā vittānusārataḥ
sampūjya devadeveśaṃ śivaloke mahīyate
jālandharāntakaṃ devaṃ sudarśanadharaṃ prabhum
kṛtvā bhaktyā pratiṣṭhāpya dvidhābhūtaṃ jalaṃdharam
prayāti śivasāyujyaṃ nātra kāryā vicāraṇā
sudarśanapradaṃ devaṃ sākṣātpūrvoktalakṣaṇam
arcamānena devena cārcitaṃ netrapūjayā
kṛtvā bhaktyā pratiṣṭhāpya śivaloke mahīyate
tiṣṭhato'tha nikumbhasya pṛṣṭhataścaraṇāṃbujam
vāmetaraṃ suvinyasya vāme cāliṅgya cādrijām
śūlāgre kūrparaṃ sthāpya kiṅkiṇīkṛtapannagam
samprekṣya cāndhakaṃ pārśve kṛtāñjalipuṭaṃ sthitam
rūpaṃ kṛtvā yathānyāyaṃ śivasāyujyamāpnuyāt
yaḥ kuryāddevadeveśaṃ tripurāntakamīśvaram
dhanurbāṇasamāyuktaṃ somaṃ somārdhabhūṣaṇam
rathe susaṃsthitaṃ devaṃ caturānanasārathim
tadākāratayā so'pi gatvā śivapuraṃ sukhī
krīḍate nātra saṃdeho dvitīya iva śaṅkaraḥ
tatra bhuktvā mahābhogān yāvad icchā dvijottamāḥ
jñānaṃ vicāritaṃ labdhvā tatraiva sa vimucyate
gaṅgādharaṃ sukhāsīnaṃ candraśekharameva ca
gaṅgayā sahitaṃ caiva vāmotsaṅge 'ṃbikānvitam
vināyakaṃ tathā skandaṃ jyeṣṭhaṃ durgāṃ suśobhanām
bhāskaraṃ ca tathā somaṃ brahmāṇīṃ ca maheśvarīm
kaumārīṃ vaiṣṇavīṃ devīṃ vārāhīṃ varadāṃ tathā
indrāṇīṃ caiva cāmuṇḍāṃ vīrabhadrasamanvitām
vighneśena ca yo dhīmān śivasāyujyamāpnuyāt
liṅgamūrtiṃ mahājvālāmālāsaṃvṛtam avyayam
liṅgasya madhye vai kṛtvā candraśekharamīśvaram
vyomni kuryāt tathā liṅgaṃ brahmāṇaṃ haṃsarūpiṇam
viṣṇuṃ varāharūpeṇa liṅgasyādhastvadhomukham
brahmāṇaṃ dakṣiṇe tasya kṛtāñjalipuṭaṃ sthitam
madhye liṅgaṃ mahāghoraṃ mahāmbhasi ca saṃsthitam
kṛtvā bhaktyā pratiṣṭhāpya śivasāyujyamāpnuyāt
kṣetrasaṃrakṣakaṃ devaṃ tathā pāśupataṃ prabhum
kṛtvā bhaktyā yathānyāyaṃ śivaloke mahīyate
iti śrīliṅgamahāpurāṇe pūrvabhāge śivamūrtipratiṣṭhāphalakathanaṃ nāma ṣaṭsaptatitamo 'dhyāyaḥ
ṛṣaya ūcuḥ
liṅgapratiṣṭhāpuṇyaṃ ca liṅgasthāpanameva ca
liṅgānāṃ caiva bhedāś ca śrutaṃ tava mukhādiha
mṛdādiratnaparyantairdravyaiḥ kṛtvā śivālayam
yatphalaṃ labhate martyastatphalaṃ vaktumarhasi
sūta uvāca
yasya bhakto'pi loke'smin putradāragṛhādibhiḥ
bādhyate jñānayuktaścenna ca tasya gṛhaistu kim
tathāpi bhaktāḥ parameśvarasya kṛtveṣṭaloṣṭairapi rudralokam
prayānti divyaṃ hi vimānavaryaṃ surendrapadmodbhavavanditasya
bālyāttu loṣṭena ca kṛtvā mṛdāpi vā pāṃsubhir ādidevam
gṛhaṃ ca tādṛgvidhamasya śaṃbhoḥ sampūjya rudratvamavāpnuvanti
tasmātsarvaprayatnena bhaktyā bhaktaiḥ śivālayam
kartavyaṃ sarvayatnena dharmakāmārthasiddhaye
kesaraṃ nāgaraṃ vāpi drāviḍaṃ vā tathāparam
kṛtvā rudrālayaṃ bhaktyā śivaloke mahīyate
kailāsākhyaṃ ca yaḥ kuryātprāsādaṃ parameṣṭhinaḥ
kailāsaśikharākārair vimānair modate sukhī
mandaraṃ vā prakurvīta śivāya vidhipūrvakam
bhaktyā vittānusāreṇa uttamādhamamadhyamam
mandarādripratīkāśairvimānairviśvatomukhaiḥ
apsarogaṇasaṃkīrṇairdevadānavadurlabhaiḥ
gatvā śivapuraṃ ramyaṃ bhuktvā bhogān yathepsitān
jñānayogaṃ samāsādya gāṇapatyaṃ labhennaraḥ
yaḥ kuryānmerunāmānaṃ prāsādaṃ parameṣṭhinaḥ
sa yatphalamavāpnoti na tat sarvair mahāmakhaiḥ
sarvayajñatapodānatīrthavedeṣu yatphalam
tatphalaṃ sakalaṃ labdhvā śivavanmodate ciram
niṣadhaṃ nāma yaḥ kuryātprāsādaṃ bhaktitaḥ sudhīḥ
śivalokamanuprāpya śivavanmodate ciram
kuryādvā yaḥ śubhaṃ viprā himaśailamanuttamam
himaśailopamair yānair gatvā śivapuraṃ śubham
jñānayogaṃ samāsādya gāṇapatyamavāpnuyāt
nīlādriśikharākhyaṃ vā prāsādaṃ yaḥ suśobhanam
kṛtvā vittānusāreṇa bhaktyā rudrāya śaṃbhave
yatphalaṃ labhate martyastatphalaṃ pravadāmyaham
himaśaile kṛte bhaktyā yatphalaṃ prāk tavoditam
tatphalaṃ sakalaṃ labdhvā sarvadevanamaskṛtaḥ
rudralokamanuprāpya rudraiḥ sārdhaṃ pramodate
mahendraśailanāmānaṃ prāsādaṃ rudrasaṃmatam
kṛtvā yatphalamāpnoti tatphalaṃ pravadāmyaham
mahendraparvatākārairvimānairvṛṣasaṃyutaiḥ
gatvā śivapuraṃ divyaṃ bhuktvā bhogānyathepsitān
jñānaṃ vicāritaṃ rudraiḥ samprāpya munipuṅgavāḥ
viṣayān viṣavat tyaktvā śivasāyujyamāpnuyāt
hemnā yastu prakurvīta prāsādaṃ ratnaśobhitam
drāviḍaṃ nāgaraṃ vāpi kesaraṃ vā vidhānataḥ
kūṭaṃ vā maṇḍapaṃ vāpi samaṃ vā dīrgham eva ca
na tasya śakyate vaktuṃ puṇyaṃ śatayugairapi
jīrṇaṃ vā patitaṃ vāpi khaṇḍitaṃ sphuṭitaṃ tathā
pūrvavatkārayedyastu dvārādyaiḥ suśubhaṃ dvijāḥ
prāsādaṃ maṇḍapaṃ vāpi prākāraṃ gopuraṃ tu vā
karturapyadhikaṃ puṇyaṃ labhate nātra saṃśayaḥ
vṛttyarthaṃ vā prakurvīta naraḥ karma śivālaye
yaḥ sa yāti na saṃdehaḥ svargalokaṃ sabāndhavaḥ
yaścātmabhogasiddhyarthamapi rudrālaye sakṛt
karma kuryādyadi sukhaṃ labdhvā cāpi pramodate
tasmād āyatanaṃ bhaktyā yaḥ kuryān munisattamāḥ
kāṣṭheṣṭakādibhir martyaḥ śivaloke mahīyate
prasādārthaṃ maheśasya prāsāde munipuṅgavāḥ
kartavyaḥ sarvayatnena dharmakāmārthamuktaye
aśaktaścenmuniśreṣṭhāḥ prāsādaṃ kartumuttamam
saṃmārjanādibhir vāpi sarvānkāmānavāpnuyāt
saṃmārjanaṃ tu yaḥ kuryānmārjanyā mṛdusūkṣmayā
cāndrāyaṇasahasrasya phalaṃ māsena labhyate
yaḥ kuryādvastrapūtena gandhagomayavāriṇā
ālepanaṃ yathānyāyaṃ varṣacāndrāyaṇaṃ labhet
ardhakrośaṃ śivakṣetraṃ śivaliṅgātsamantataḥ
yas tyajed dustyajān prāṇāñ śivasāyujyam āpnuyāt
svāyaṃbhuvasya mānaṃ hi tathā bāṇasya suvratāḥ
svāyaṃbhuve tadardhaṃ syāt syād ārṣe ca tadardhakam
mānuṣe ca tadardhaṃ syātkṣetramānaṃ dvijottamāḥ
evaṃ yatīnāmāvāse kṣetramānaṃ dvijottamāḥ
rudrāvatāre cādyaṃ yacchiṣye caiva praśiṣyake
narāvatāre tacchiṣye tacchiṣye ca praśiṣyake
śrīparvate mahāpuṇye tasya prānte ca vā dvijāḥ
tasminvā yastyajetprāṇāñchivasāyujyamāpnuyāt
vārāṇasyāṃ tathāpyevamavimukte viśeṣataḥ
kedāre ca mahākṣetre prayāge ca viśeṣataḥ
kurukṣetre ca yaḥ prāṇānsaṃtyajedyāti nirvṛtim
prabhāse puṣkare 'vantyāṃ tathā caivāmareśvare
vaṇīśailākule caiva mṛto yāti śivātmatām
vārāṇasyāṃ mṛto janturna jātu jantutāṃ vrajet
triviṣṭape vimukte ca kedāre saṃgameśvare
śālaṅke vā tyajetprāṇāṃs tathā vai jambukeśvare
śukreśvare vā gokarṇe bhāskareśe guheśvare
hiraṇyagarbhe nandīśe sa yāti paramāṃ gatim
niyamaiḥ śoṣya yo dehaṃ tyajetkṣetre śivasya tu
sa yāti śivatāṃ yogī mānuṣe daivike'pi vā
ārṣe vāpi muniśreṣṭhās tathā svāyaṃbhuve'pi vā
svayaṃbhūte tathā deve nātra kāryā vicāraṇā
ādhāyāgniṃ śivakṣetre sampūjya parameśvaram
svadehapiṇḍaṃ juhuyādyaḥ sa yāti parāṃ gatim
yāvattāvannirāhāro bhūtvā prāṇān parityajet
śivakṣetre muniśreṣṭhāḥ śivasāyujyamāpnuyāt
chittvā pādadvayaṃ cāpi śivakṣetre vasettu yaḥ
sa yāti śivatāṃ caiva nātra kāryā vicāraṇā
kṣetrasya darśanaṃ puṇyaṃ praveśastacchatādhikaḥ
tasmācchataguṇaṃ puṇyaṃ sparśanaṃ ca pradakṣiṇam
tasmācchataguṇaṃ puṇyaṃ jalasnānamataḥ param
kṣīrasnānaṃ tato viprāḥ śatādhikamanuttamam
dadhnā sahasramākhyātaṃ madhunā tacchatādhikam
ghṛtasnānena cānantaṃ śārkare tacchatādhikam
śivakṣetrasamīpasthāṃ nadīṃ prāpyāvagāhya ca
tyajeddehaṃ vihāyānnaṃ śivaloke mahīyate
śivakṣetrasamīpasthā nadyaḥ sarvāḥ suśobhanāḥ
vāpīkūpataḍāgāś ca śivatīrthā iti smṛtāḥ
snātvā teṣu naro bhaktyā tīrtheṣu dvijasattamāḥ
brahmahatyādibhiḥ pāpairmucyate nātra saṃśayaḥ
prātaḥ snātvā muniśreṣṭhāḥ śivatīrtheṣu mānavaḥ
aśvamedhaphalaṃ prāpya rudralokaṃ sa gacchati
madhyāhne śivatīrtheṣu snātvā bhaktyā sakṛnnaraḥ
gaṅgāsnānasamaṃ puṇyaṃ labhate nātra saṃśayaḥ
astaṃ gate tathā cārke snātvā gacchecchivaṃ padam
pāpakañcukamutsṛjya śivatīrtheṣu mānavaḥ
dvijās triṣavaṇaṃ snātvā śivatīrthe sakṛnnaraḥ
śivasāyujyamāpnoti nātra kāryā vicāraṇā
purātha sūkaraḥ kaścit śvānaṃ dṛṣṭvā bhayātpathi
prasaṃgādvāramekaṃ tu śivatīrthe 'vagāhya ca
mṛtaḥ svayaṃ dvijaśreṣṭhā gāṇapatyamavāptavān
yaḥ prātardevadeveśaṃ śivaṃ liṅgasvarūpiṇam
paśyetsa yāti sarvasmādadhikāṃ gatimeva ca
madhyāhne ca mahādevaṃ dṛṣṭvā yajñaphalaṃ labhet
sāyāhne sarvayajñānāṃ phalaṃ prāpya vimucyate
mānasairvācikaiḥ pāpaiḥ kāyikaiś ca mahattaraiḥ
tathopapātakaiścaiva pāpaiścaivānupātakaiḥ
saṃkrame devamīśānaṃ dṛṣṭvā liṅgākṛtiṃ prabhum
māsena yatkṛtaṃ pāpaṃ tyaktvā yāti śivaṃ padam
ayane cārdhamāsena dakṣiṇe cottarāyaṇe
viṣuve caiva sampūjya prayāti paramāṃ gatim
pradakṣiṇatrayaṃ kuryādyaḥ prāsādaṃ samantataḥ
savyāpasavyanyāyena mṛdugatyā śucirnaraḥ
pade pade 'śvamedhasya yajñasya phalamāpnuyāt
vācā yastu śivaṃ nityaṃ saṃrauti parameśvaram
so'pi yāti śivaṃ sthānaṃ prāpya kiṃ punareva ca
kṛtvā maṇḍalakaṃ kṣetraṃ gandhagomayavāriṇā
muktāphalamayaiścūrṇairindranīlamayais tathā
padmarāgamayaiścaiva sphāṭikaiś ca suśobhanaiḥ
tathā mārakataiścaiva sauvarṇai rājatais tathā
tadvarṇair laukikaiścaiva cūrṇairvittavivarjitaiḥ
ālikhya kamalaṃ bhadraṃ daśahastapramāṇataḥ
sakarṇikaṃ mahābhāgā mahādevasamīpataḥ
tatrāvāhya mahādevaṃ navaśaktisamanvitam
pañcabhiśca tathā ṣaḍbhir aṣṭābhiśceṣṭadaṃ param
punaraṣṭābhir īśānaṃ daśāre daśabhis tathā
punarbāhye ca daśabhiḥ sampūjya praṇipatya ca
nivedya devadevāya kṣitidānaphalaṃ labhet
śālipiṣṭādibhir vāpi padmamālikhya nirdhanaḥ
pūrvoktamakhilaṃ puṇyaṃ labhate nātra saṃśayaḥ
dvādaśāraṃ tathālikhya maṇḍalaṃ padam uttamam
ratnacūrṇādibhiścūrṇais tathā dvādaśamūrtibhiḥ
maṇḍalasya ca madhye tu bhāskaraṃ sthāpya pūjayet
grahaiś ca saṃvṛtaṃ vāpi sūryasāyujyamuttamam
evaṃ prākṛtam apyārthyāṃ ṣaḍasraṃ parikalpya ca
madhyadeśe ca deveśīṃ prakṛtiṃ brahmarūpiṇīm
dakṣiṇe sattvamūrtiṃ ca vāmataś ca rajoguṇam
agratastu tamomūrtiṃ madhye devīṃ tathāṃbikām
pañcabhūtāni tanmātrāpañcakaṃ caiva dakṣiṇe
karmendriyāṇi pañcaiva tathā buddhīndriyāṇi ca
uttare vidhivatpūjya ṣaḍasre caiva pūjayet
ātmānaṃ cāntarātmānaṃ yugalaṃ buddhimeva ca
ahaṅkāraṃ ca mahatā sarvayajñaphalaṃ labhet
evaṃ vaḥ kathitaṃ sarvaṃ prākṛtaṃ maṇḍalaṃ param
ato vakṣyāmi viprendrāḥ sarvakāmārthasādhanam
gocarmamātramālikhya maṇḍalaṃ gomayena tu
caturaśraṃ vidhānena cādbhir abhyukṣya mantravit
alaṃkṛtya vitānādyaiś chatrair vāpi manoramaiḥ
budbudairardhacandraiś ca haimairaśvatthapatrakaiḥ
sitairvikasitaiḥ padmai raktair nīlotpalais tathā
muktādāmair vitānānte lambitastu sitairdhvajaiḥ
sitamṛtpātrakaiścaiva suślakṣṇaiḥ pūrṇakumbhakaiḥ
phalapallavamālābhir vaijayantībhir aṃśukaiḥ
pañcāśaddīpamālābhir dhūpaiḥ pañcavidhais tathā
pañcāśaddalasaṃyuktamālikhetpadmamuttamam
tattadvarṇais tathā cūrṇaiḥ śvetacūrṇairathāpi vā
ekahastapramāṇena kṛtvā padmaṃ vidhānataḥ
karṇikāyāṃ nyased devaṃ devyā deveśvaraṃ bhavam
varṇāni ca nyasetpatre rudraiḥ prāgādyanukramāt
praṇavādinamo'ntāni sarvavarṇāni suvratāḥ
sampūjyaivaṃ muniśreṣṭhā gandhapuṣpādibhiḥ kramāt
brāhmaṇān bhojayettatra pañcāśadvidhipūrvakam
akṣamālopavītaṃ ca kuṇḍalaṃ ca kamaṇḍalum
āsanaṃ ca tathā daṇḍamuṣṇīṣaṃ vastrameva ca
dattvā teṣāṃ munīndrāṇāṃ devadevāya śaṃbhave
mahācaruṃ nivedyaivaṃ kṛṣṇaṃ gomithunaṃ tathā
ante ca devadevāya dāpayeccūrṇamaṇḍalam
yāgopayogadravyāṇi śivāya vinivedayet
oṅkārādyaṃ japeddhīmān prativarṇam anukramāt
evamālikhya yo bhaktyā sarvamaṇḍalamuttamam
yatphalaṃ labhate martyastadvadāmi samāsataḥ
sāṅgān vedān yathānyāyam adhītya vidhipūrvakam
iṣṭvā yajñairyathānyāyaṃ jyotiṣṭomādibhiḥ kramāt
tato viśvajidantaiś ca putrānutpādya tādṛśān
vānaprasthāśramaṃ gatvā sadāraḥ sāgnireva ca
cāndrāyaṇādikāḥ sarvāḥ kṛtvā nyasya kriyā dvijāḥ
brahmavidyāmadhītyaiva jñānamāsādya yatnataḥ
jñānena jñeyam ālokya yogī yatkāmamāpnuyāt
tatphalaṃ labhate sarvaṃ varṇamaṇḍaladarśanāt
yena kenāpi vā martyaḥ pralipyāyatanāgrataḥ
uttare dakṣiṇe vāpi pṛṣṭhato vā dvijottamāḥ
catuṣkoṇaṃ tu vā cūrṇair alaṃkṛtya samantataḥ
puṣpākṣatādibhiḥ pūjya sarvapāpaiḥ pramucyate
yastu garbhagṛhaṃ bhaktyā sakṛdālipya sarvataḥ
candanādyaiḥ sakarpūrair gandhadravyaiḥ samantataḥ
vikīrya gandhakusumairdhūpairdhūpya caturvidhaiḥ
prārthayeddevamīśānaṃ śivalokaṃ sa gacchati
tatra bhuktvā mahābhogānkalpakoṭiśataṃ naraḥ
svadehagandhakusumaiḥ pūrayañchivamandiram
kramādgāndharvamāsādya gandharvaiś ca supūjitaḥ
kramādāgatya loke 'smin rājā bhavati vīryavān
ādidevo mahādevaḥ pralayasthitikārakaḥ
sargaś ca bhuvanādhīśaḥ śarvavyāpī sadāśivaḥ
śivabrahmāmṛtaṃ grāhyaṃ mokṣasādhanam uttamam
vyaktāvyaktaṃ sadā nityam acintyam arcayet prabhum
iti śrīliṅgamahāpurāṇe pūrvabhāge upalepanādikathanaṃ nāma saptasaptatitamo 'dhyāyaḥ
sūta uvāca
vastrapūtena toyena kāryaṃ caivopalepanam
śivakṣetre muniśreṣṭhā nānyathā siddhiriṣyate
āpaḥ pūtā bhavantyetā vastrapūtāḥ samuddhṛtāḥ
aphenā muniśārdūlā nādeyāś ca viśeṣataḥ
tasmādvai sarvakāryāṇi daivikāni dvijottamāḥ
adbhiḥ kāryāṇi pūtābhiḥ sarvakāryaprasiddhaye
jantubhir miśritā hyāpaḥ sūkṣmābhistānnihatya tu
yatpāpaṃ sakalaṃ cādbhir apūtābhiś ciraṃ labhet
saṃmārjane tathā nṝṇāṃ mārjane ca viśeṣataḥ
agnau kaṇḍanake caiva peṣaṇe toyasaṃgrahe
hiṃsā sadā gṛhasthānāṃ tasmāddhiṃsāṃ vivarjayet
ahiṃseyaṃ paro dharmaḥ sarveṣāṃ prāṇināṃ dvijāḥ
tasmātsarvaprayatnena vastrapūtaṃ samācaret
taddānamabhayaṃ puṇyaṃ sarvadānottamottamam
tasmāttu parihartavyā hiṃsā sarvatra sarvadā
manasā karmaṇā vācā sarvadāhiṃsakaṃ naram
rakṣanti jantavaḥ sarve hiṃsakaṃ bādhayanti ca
trailokyamakhilaṃ dattvā yatphalaṃ vedapārage
tatphalaṃ koṭiguṇitaṃ labhate 'hiṃsako naraḥ
manasā karmaṇā vācā sarvabhūtahite ratāḥ
dayādarśitapanthāno rudralokaṃ vrajanti ca
svāmivatparirakṣanti bahūni vividhāni ca
ye putrapautravatsnehādrudralokaṃ vrajanti te
tasmātsarvaprayatnena vastrapūtena vāriṇā
kāryamabhyukṣaṇaṃ nityaṃ snapanaṃ ca viśeṣataḥ
trailokyamakhilaṃ hatvā yatphalaṃ parikīrtyate
śivālaye nihatyaikamapi tatsakalaṃ labhet
śivārthaṃ sarvadā kāryā puṣpahiṃsā dvijottamāḥ
yajñārthaṃ paśuhiṃsā ca kṣatriyairduṣṭaśāsanam
vihitāvihitaṃ nāsti yogināṃ brahmavādinām
yatastasmānna hantavyā niṣiddhānāṃ niṣevaṇāt
sarvakarmāṇi vinyasya saṃnyastā brahmavādinaḥ
na hantavyāḥ sadā pūjyāḥ pāpakarmaratā api
pavitrāstu striyaḥ sarvā atreś ca kulasaṃbhavāḥ
brahmahatyāsamaṃ pāpamātreyīṃ vinihatya ca
striyaḥ sarvā na hantavyāḥ pāpakarmaratā api
na yajñārthaṃ striyo grāhyāḥ sarvaiḥ sarvatra sarvadā
sarvavarṇeṣu viprendrāḥ pāpakarmaratā api
malinā rūpavatyaś ca virūpā malināṃbarāḥ
na hantavyāḥ sadā martyaiḥ śivavacchaṅkayā tathā
vedabāhyavratācārāḥ śrautasmārtabahiṣkṛtāḥ
pāṣaṇḍina iti khyātā na saṃbhāṣyā dvijātibhiḥ
na spṛṣṭavyā na draṣṭavyā dṛṣṭvā bhānuṃ samīkṣate
tathāpi tena vadhyāś ca nṛpairanyaiś ca jantubhiḥ
prasaṃgādvāpi yo martyaḥ satāṃ sakṛdaho dvijāḥ
rudralokamavāpnoti samabhyarcya maheśvaram
bhavanti duḥkhitāḥ sarve nirdayā munisattamāḥ
bhaktihīnā narāḥ sarve bhave paramakāraṇe
ye bhaktā devadevasya śivasya parameṣṭhinaḥ
bhāgyavanto vimucyante bhuktvā bhogānihaiva te
putreṣu dāreṣu gṛheṣu nṝṇāṃ bhaktaṃ yathā cittamathādideve
sakṛtprasaṃgādyatitāpasānāṃ teṣāṃ na dūraḥ parameśalokaḥ
iti śrīliṅgamahāpurāṇe pūrvabhāge bhaktimahimavarṇanaṃ nāmāṣṭasaptatitamo 'dhyāyaḥ
ṛṣaya ūcuḥ
kathaṃ pūjyo mahādevo martyairmandairmahāmate
kalpāyuṣair alpavīryair alpasattvaiḥ prajāpatiḥ
saṃvatsarasahasraiś ca tapasā pūjya śaṅkaram
na paśyanti surāścāpi kathaṃ devaṃ yajanti te
sūta uvāca
kathitaṃ tathyam evātra yuṣmābhir munipuṅgavāḥ
tathāpi śraddhayā dṛśyaḥ pūjyaḥ saṃbhāṣya eva ca
prasaṃgāccaiva sampūjya bhaktihīnairapi dvijāḥ
bhāvānurūpaphalado bhagavāniti kīrtitaḥ
ucchiṣṭaḥ pūjayanyāti paiśācaṃ tu dvijādhamaḥ
saṃkruddho rākṣasaṃ sthānaṃ prāpnuyān mūḍhadhīr dvijāḥ
abhakṣyabhakṣī sampūjya yākṣaṃ prāpnoti durjanaḥ
gānaśīlaś ca gāndharvaṃ nṛtyaśīlastathaiva ca
khyātiśīlas tathā cāndraṃ strīṣu sakto narādhamaḥ
madārtaḥ pūjayan rudraṃ somasthānamavāpnuyāt
gāyatryā devamabhyarcya prājāpatyamavāpnuyāt
brāhmaṃ hi praṇavenaiva vaiṣṇavaṃ cābhinandya ca
śraddhayā sakṛdevāpi samabhyarcya maheśvaram
rudralokamanuprāpya rudraiḥ sārdhaṃ pramodate
saṃśodhya ca śubhaṃ liṅgam amarāsurapūjitam
jalaiḥ pūtaistathā pīṭhe devamāvāhya bhaktitaḥ
dṛṣṭvā devaṃ yathānyāyaṃ praṇipatya ca śaṅkaram
kalpite cāsane sthāpya dharmajñānamaye śubhe
vairāgyaiśvaryasampanne sarvalokanamaskṛte
oṅkārapadmamadhye tu somasūryāgnisaṃbhave
pādyamācamanaṃ cārghyaṃ dattvā rudrāya śaṃbhave
snāpayeddivyatoyaiś ca ghṛtena payasā tathā
dadhnā ca snāpayedrudraṃ śodhayecca yathāvidhi
tataḥ śuddhāṃbunā snāpya candanādyaiś ca pūjayet
rocanādyaiś ca sampūjya divyapuṣpaiś ca pūjayet
bilvapatrairakhaṇḍaiś ca padmairnānāvidhais tathā
nīlotpalaiś ca rājīvairnadyāvartaiś ca mallikaiḥ
campakair jātipuṣpaiśca bakulaiḥ karavīrakaiḥ
śamīpuṣpair bṛhatpuṣpair unmattāgastyajairapi
apāmārgakadambaiś ca bhūṣaṇairapi śobhanaiḥ
dattvā pañcavidhaṃ dhūpaṃ pāyasaṃ ca nivedayet
dadhibhaktaṃ ca madhvājyapariplutamataḥ param
śuddhānnaṃ caiva mudgānnaṃ ṣaḍvidhaṃ ca nivedayet
atha pañcavidhaṃ vāpi saghṛtaṃ vinivedayet
kevalaṃ cāpi śuddhānnam āḍhakaṃ taṇḍulaṃ pacet
kṛtvā pradakṣiṇaṃ cānte namaskṛtya muhurmuhuḥ
stutvā ca devamīśānaṃ punaḥ sampūjya śaṅkaram
īśānaṃ puruṣaṃ caiva aghoraṃ vāmameva ca
sadyojātaṃ japaṃścāpi pañcabhiḥ pūjayecchivam
anena vidhinā devaḥ prasīdati maheśvaraḥ
vṛkṣāḥ puṣpādipatrādyair upayuktāḥ śivārcane
gāvaścaiva dvijaśreṣṭhāḥ prayānti paramāṃ gatim
pūjayedyaḥ śivaṃ rudraṃ śarvaṃ bhavamajaṃ sakṛt
sa yāti śivasāyujyaṃ punarāvṛttivarjitam
arcitaṃ parameśānaṃ bhavaṃ śarvamumāpatim
sakṛtprasaṃgādvā dṛṣṭvā sarvapāpaiḥ pramucyate
pūjitaṃ vā mahādevaṃ pūjyamānamathāpi vā
dṛṣṭvā prayāti vai martyo brahmalokaṃ na saṃśayaḥ
śrutvānumodayeccāpi sa yāti paramāṃ gatim
yo dadyād ghṛtadīpaṃ ca sakṛlliṅgasya cāgrataḥ
sa tāṃ gatim avāpnoti svāśramair durlabhāṃ sthirām
dīpavṛkṣaṃ pārthivaṃ vā dāravaṃ vā śivālaye
dattvā kulaśataṃ sāgraṃ śivaloke mahīyate
āyasaṃ tāmrajaṃ vāpi raupyaṃ sauvarṇikaṃ tathā
śivāya dīpaṃ yo dadyādvidhinā vāpi bhaktitaḥ
sūryāyutasamaiḥ ślakṣṇairyānaiḥ śivapuraṃ vrajet
kārtike māsi yo dadyād ghṛtadīpaṃ śivāgrataḥ
sampūjyamānaṃ vā paśyedvidhinā parameśvaram
sa yāti brahmaṇo lokaṃ śraddhayā munisattamāḥ
āvāhanaṃ susānnidhyaṃ sthāpanaṃ pūjanaṃ tathā
samproktaṃ rudragāyatryā āsanaṃ praṇavena vai
pañcabhiḥ snapanaṃ proktaṃ rudrādyaiś ca viśeṣataḥ
evaṃ sampūjayennityaṃ devadevamumāpatim
brahmāṇaṃ dakṣiṇe tasya praṇavena samarcayet
uttare devadeveśaṃ viṣṇuṃ gāyatriyā yajet
vahnau hutvā yathānyāyaṃ pañcabhiḥ praṇavena ca
sa yāti śivasāyujyamevaṃ sampūjya śaṅkaram
iti saṃkṣepataḥ prokto liṅgārcanavidhikramaḥ
vyāsena kathitaḥ pūrvaṃ śrutvā rudramukhātsvayam
iti śrīliṅgamahāpurāṇe pūrvabhāge śivārcanavidhir nāmaikonāśītitamo 'dhyāyaḥ
ṛṣaya ūcuḥ
kathaṃ paśupatiṃ dṛṣṭvā paśupāśavimokṣaṇam
paśutvaṃ tatyajurdevāstanno vaktumihārhasi
sūta uvāca
purā kailāsaśikhare bhogyākhye svapure sthitam
sametya devāḥ sarvajñamājagmustatprasādataḥ
hitāya sarvadevānāṃ brahmaṇā ca janārdanaḥ
garuḍasya tathā skandhamāruhya puruṣottamaḥ
jagāma devatābhir vai devadevāntikaṃ hariḥ
sarve samprāpya devasya sārdhaṃ girivaraṃ śubham
sendrāḥ sasādhyāḥ sayamāḥ praṇemur girimuttamam
bhagavān vāsudevo 'sau garuḍād garuḍadhvajaḥ
avatīrya giriṃ merumāruroha surottamaiḥ
sakaladuritahīnaṃ sarvadaṃ bhogamukhyaṃ muditakuraravṛndaṃ nāditaṃ nāgavṛndaiḥ
madhuraraṇitagītaṃ sānukūlāndhakāraṃ padaracitavanāntaṃ kāntavātāntatoyam
bhavanaśatasahasrair juṣṭam ādityakalpair lalitagatividagdhair haṃsavṛndaiś ca bhinnam
dhavakhadirapalāśaiś candanādyaiś ca vṛkṣairdvijavaragaṇavṛndaiḥ kokilādyairdvirephaiḥ
kvacidaśeṣasuradrumasaṃkulaṃ kurabakaiḥ priyakaistilakais tathā
bahukadambatamālalatāvṛtaṃ girivaraṃ śikharairvividhais tathā
gireḥ pṛṣṭhe paraṃ śārvaṃ kalpitaṃ viśvakarmaṇā
krīḍārthaṃ devadevasya bhavasya parameṣṭhinaḥ
apaśyaṃstatpuraṃ devāḥ sendropendrāḥ samāhitāḥ
praṇemurdūrataścaiva prabhāvādeva śūlinaḥ
sahasrasūryapratimaṃ mahāntaṃ sahasraśaḥ sarvaguṇaiś ca bhinnam
jagāma kailāsagiriṃ mahātmā meruprabhāge puramādidevaḥ
tato'tha nārigajavājisaṃkulaṃ rathair anekair amarārisūdanaḥ
gaṇairgaṇeśaiś ca girīndrasannibhaṃ mahāpuradvāramajo hariś ca
atha jāṃbūnadamayairbhavanairmaṇibhūṣitaiḥ
vimānairvividhākāraiḥ prākāraiś ca samāvṛtam
dṛṣṭvā śaṃbhoḥ puraṃ bāhyaṃ devaiḥ sabrahmakairhariḥ
prahṛṣṭavadano bhūtvā praviveśa tataḥ puram
harmyaprāsādasambādhaṃ mahāṭṭālasamanvitam
dvitīyaṃ devadevasya caturdvāraṃ suśobhanam
vajravaiḍūryamāṇikyamaṇijālaiḥ samāvṛtam
dolāvikṣepasaṃyuktaṃ ghaṇṭācāmarabhūṣitam
mṛdaṅgamurajairjuṣṭaṃ vīṇāveṇunināditam
nṛtyadbhir apsaraḥsaṃghair bhūtasaṃghaiś ca saṃvṛtam
devendrabhavanākārair bhavanair dṛṣṭimohanaiḥ
prāsādaśṛṅgeṣvatha pauranāryaḥ sahasraśaḥ puṣpaphalākṣatādyaiḥ
sthitāḥ karaistasya hareḥ samantātpracikṣipurmūrdhni yathā bhavasya
dṛṣṭvā nāryastadā viṣṇuṃ madāghūrṇitalocanāḥ
viśālajaghanāḥ sadyo nanṛturmumudurjaguḥ
kāściddṛṣṭvā hariṃ nāryaḥ kiṃcit prahasitānanāḥ
kiṃcid visrastavastrāś ca srastakāñcīguṇā jaguḥ
caturthaṃ pañcamaṃ caiva ṣaṣṭhaṃ ca saptamaṃ tathā
aṣṭamaṃ navamaṃ caiva daśamaṃ ca purottamam
atītyāsādya devasya puraṃ śaṃbhoḥ suśobhanam
suvṛttaṃ sutarāṃ śubhraṃ kailāsaśikhare śubhe
sūryamaṇḍalasaṃkāśairvimānaiś ca vibhūṣitam
sphāṭikair maṇḍapaiḥ śubhrairjāṃbūnadamayais tathā
nānāratnamayaiścaiva digvidikṣu vibhūṣitam
gopurairgopateḥ śaṃbhornānābhūṣaṇabhūṣitaiḥ
anekaiḥ sarvatobhadraiḥ sarvaratnamayais tathā
prākārairvividhākārairaṣṭāviṃśatibhir vṛtam
upadvārairmahādvārair vidikṣu vividhairdṛḍhaiḥ
guhyālayairguhyagṛhairguhasya bhavanaiḥ śubhaiḥ
grāmyair anyair mahābhāgā mauktikair dṛṣṭimohanaiḥ
gaṇeśāyatanair divyaiḥ padmarāgamayais tathā
candanairvividhākāraiḥ puṣpodyānaiś ca śobhanaiḥ
taḍāgair dirghikābhiś ca hemasopānapaṅktibhiḥ
strīṇāṃ gatijitair haṃsaiḥ sevitābhiḥ samantataḥ
mayūraiścaiva kāraṇḍaiḥ kokilaiścakravākakaiḥ
śobhitābhiś ca vāpībhir divyāmṛtajalais tathā
saṃlāpālāpakuśalaiḥ sarvābharaṇabhūṣitaiḥ
stanabhārāvanamraiś ca madāghūrṇitalocanaiḥ
geyanādaratairdivyai rudrakanyāsahasrakaiḥ
nṛtyadbhir apsaraḥsaṃghair amarairapi durlabhaiḥ
praphullāṃbujavṛndādyais tathā dvijavarairapi
rudrastrīgaṇasaṃkīrṇair jalakrīḍāratais tathā
ratotsavarataiścaiva lalitaiś ca pade pade
grāmarāgānuraktaiś ca padmarāgasamaprabhaiḥ
strīsaṃghair devadevasya bhavasya paramātmanaḥ
dṛṣṭvā vismayamāpannāstasthurdevāḥ samantataḥ
tatraiva dadṛśurdevā vṛndaṃ rudragaṇasya ca
gaṇeśvarāṇāṃ vīrāṇāmapi vṛndaṃ sahasraśaḥ
suvarṇakṛtasopānān vajravaiḍūryabhūṣitān
sphāṭikān devadevasya dadṛśuste vimānakān
teṣāṃ śṛṅgeṣu hṛṣṭāś ca nāryaḥ kamalalocanāḥ
viśālajaghanā yakṣā gandharvāpsarasas tathā
kinnaryaḥ kiṃnarāścaiva bhujaṅgāḥ siddhakanyakāḥ
nānāveṣadharāścānyā nānābhūṣaṇabhūṣitāḥ
nānāprabhāvasaṃyuktā nānābhogaratipriyāḥ
nīlotpaladalaprakhyāḥ padmapatrāyatekṣaṇāḥ
padmakiñjalkasaṃkāśairaṃśukairatiśobhanāḥ
valayairnūpurairhāraiśchatraiścitraistathāṃśukaiḥ
bhūṣitā bhūṣitaiś cānyair maṇḍitā maṇḍanapriyāḥ
dṛṣṭvātha vṛndaṃ surasundarīṇāṃ gaṇeśvarāṇāṃ surasundarīṇām
jagmurgaṇeśasya puraṃ sureśāḥ puradviṣaḥ śakrapurogamāś ca
dṛṣṭvā ca tasthuḥ surasiddhasaṃghāḥ purasya madhye puruhūtapūrvāḥ
bhavasya bālārkasahasravarṇaṃ vimānamādyaṃ parameśvarasya
atha tasya vimānasya dvāri saṃsthaṃ gaṇeśvaram
nandinaṃ dadṛśuḥ sarve devāḥ śakrapurogamāḥ
taṃ dṛṣṭvā nandinaṃ sarve praṇamyāhur gaṇeśvaram
jayeti devāstaṃ dṛṣṭvā so'pyāha ca gaṇeśvaraḥ
bho bho devā mahābhāgāḥ sarve nirdhūtakalmaṣāḥ
samprāptāḥ sarvalokeśā vaktumarhatha suvratāḥ
tamāhurvaradaṃ devaṃ vāraṇendrasamaprabham
paśupāśavimokṣārthaṃ darśayāsmān maheśvaram
purā puratrayaṃ dagdhuṃ paśutvaṃ paribhāṣitam
śaṅkitāś ca vayaṃ tatra paśutvaṃ prati suvrata
vrataṃ pāśupataṃ proktaṃ bhavena parameṣṭhinā
vratenānena bhūteśa paśutvaṃ naiva vidyate
atha dvādaśavarṣaṃ vā māsadvādaśakaṃ tu vā
dinadvādaśakaṃ vāpi kṛtvā tad vratam uttamam
mucyante paśavaḥ sarve paśupāśairbhavasya tu
darśayāmāsa tāndevānnārāyaṇapurogamān
nandī śilādatanayaḥ sarvabhūtagaṇāgraṇīḥ
taṃ dṛṣṭvā devamīśānaṃ sāṃbaṃ sagaṇam avyayam
praṇemus tuṣṭuvuś caiva prītikaṇṭakitatvacaḥ
vijñāpya śitikaṇṭhāya paśupāśavimokṣaṇam
tasthustadāgrataḥ śaṃbhoḥ praṇipatya punaḥ punaḥ
tataḥ samprekṣya tān sarvāndevadevo vṛṣadhvajaḥ
viśodhya teṣāṃ devānāṃ paśutvaṃ parameśvaraḥ
vrataṃ pāśupataṃ caiva svayaṃ devo maheśvaraḥ
upadiśya munīnāṃ ca sahāste cāṃbayā bhavaḥ
tadāprabhṛti te devāḥ sarve pāśupatāḥ smṛtāḥ
paśūnāṃ ca patiryasmātteṣāṃ sākṣāddhi devatāḥ
tasmātpāśupatāḥ proktāstapastepuś ca te punaḥ
tato dvādaśavarṣānte muktapāśāḥ surottamāḥ
yayuryathāgataṃ sarve brahmaṇā saha viṣṇunā
etadvaḥ kathitaṃ sarvaṃ pitāmahamukhācchrutam
purā sanatkumāreṇa tasmādvyāsena dhīmatā
yaḥ śrāvayecchucir viprāñchṛṇuyādvā śucirnaraḥ
sa dehabhedamāsādya paśupāśaiḥ pramucyate
iti śrīliṅgamahāpurāṇe pūrvabhāge pāśupatavratamāhātmyaṃ nāmāśītitamo 'dhyāyaḥ
ṛṣaya ūcuḥ
vratametattvayā proktaṃ paśupāśavimokṣaṇam
vrataṃ pāśupataṃ laiṅgaṃ purā devair anuṣṭhitam
vaktumarhasi cāsmākaṃ yathāpūrvaṃ tvayā śrutam
sūta uvāca
purā sanatkumāreṇa pṛṣṭaḥ śailādirādarāt
nandī prāha vacastasmai pravadāmi samāsataḥ
devairdaityais tathā siddhairgandharvaiḥ siddhacāraṇaiḥ
munibhiś ca mahābhāgairanuṣṭhitamanuttamam
vrataṃ dvādaśaliṅgākhyaṃ paśupāśavimokṣaṇam
bhogadaṃ yogadaṃ caiva kāmadaṃ muktidaṃ śubham
aviyogakaraṃ puṇyaṃ bhaktānāṃ bhayanāśanam
ṣaḍaṅgasahitān vedānmathitvā tena nirmitam
sarvadānottamaṃ puṇyamaśvamedhāyutādhikam
sarvamaṅgaladaṃ puṇyaṃ sarvaśatruvināśanam
saṃsārārṇavamagnānāṃ jantūnāmapi mokṣadam
sarvavyādhiharaṃ caiva sarvajvaravināśanam
devairanuṣṭhitaṃ pūrvaṃ brahmaṇā viṣṇunā tathā
kṛtvā kanīyasaṃ liṅgaṃ snāpya candanavāriṇā
caitramāsādi viprendrāḥ śivaliṅgavrataṃ caret
kṛtvā haimaṃ śubhaṃ padmaṃ karṇikākesarānvitam
navaratnaiś ca khacitam aṣṭapatraṃ yathāvidhi
karṇikāyāṃ nyaselliṅgaṃ sphāṭikaṃ pīṭhasaṃyutam
tatra bhaktyā yathānyāyam arcayed bilvapatrakaiḥ
sitaiḥ sahasrakamalai raktairnīlotpalairapi
śvetārkakarṇikāraiś ca karavīrairbakairapi
etairanyair yathālābhaṃ gāyatryā tasya suvratāḥ
sampūjya caiva gandhādyairdhūpairdīpaiś ca maṅgalaiḥ
nīrājanādyaiścānyaiś ca liṅgamūrtimaheśvaram
agaruṃ dakṣiṇe dadyādaghoreṇa dvijottamāḥ
paścime sadyamantreṇa divyāṃ caiva manaḥśilām
uttare vāmadevena candanaṃ vāpi dāpayet
puruṣeṇa muniśreṣṭhā haritālaṃ ca pūrvataḥ
sitāgarūdbhavaṃ viprās tathā kṛṣṇāgarūdbhavam
tathā gugguludhūpaṃ ca saugandhikamanuttamam
sitāraṃ nāma dhūpaṃ ca dadyād īśāya bhaktitaḥ
mahācarurnivedyaḥ syādāḍhakānnamathāpi vā
etad vaḥ kathitaṃ puṇyaṃ śivaliṅgamahāvratam
sarvamāseṣu sāmānyaṃ viśeṣo'pi ca kīrtyate
vaiśākhe vajraliṅgaṃ ca jyeṣṭhe mārakataṃ tathā
āṣāḍhe mauktikaṃ liṅgaṃ śrāvaṇe nīlanirmitam
māsi bhādrapade liṅgaṃ padmarāgamayaṃ śubham
āśvine caiva viprendrāḥ gomedakamayaṃ śubham
pravālenaiva kārtikyāṃ tathā vai mārgaśīrṣake
vaiḍūryanirmitaṃ liṅgaṃ puṣparāgeṇa puṣyake
māghe ca sūryakāntena phālgune sphāṭikena ca
sarvamāseṣu kamalaṃ haimamekaṃ vidhīyate
alābhe rājataṃ vāpi kevalaṃ kamalaṃ tu vā
ratnānām apyalābhe tu hemnā vā rājatena vā
rajatasyāpyalābhe tu tāmralohena kārayet
śailaṃ vā dārujaṃ vāpi mṛnmayaṃ vā savedikam
sarvagandhamayaṃ vāpi kṣaṇikaṃ parikalpayet
haimantike mahādevaṃ śrīpattreṇaiva pūjayet
sarvamāseṣu kamalaṃ haimamekamathāpi vā
rājataṃ vāpi kamalaṃ haimakarṇikamuttamam
rājatasyāpyabhāve tu bilvapatraiḥ samarcayet
sahasrakamalālābhe tadardhenāpi pūjayet
tadardhārdhena vā rudramaṣṭottaraśatena vā
bilvapatre sthitā lakṣmīrdevī lakṣaṇasaṃyutā
nīlotpale'ṃbikā sākṣādutpale ṣaṇmukhaḥ svayam
padmāśrito mahādevaḥ sarvadevapatiḥ śivaḥ
tasmātsarvaprayatnena śrīpattraṃ na tyajedbudhaḥ
nīlotpalaṃ cotpalaṃ ca kamalaṃ ca viśeṣataḥ
sarvavaśyakaraṃ padmaṃ śilā sarvārthasiddhidā
kṛṣṇāgarusamudbhūtaṃ sarvapāpanikṛntanam
gugguluprabhṛtīnāṃ caiva dīpānāṃ ca nivedanam
sarvarogakṣayaṃ caiva candanaṃ sarvasiddhidam
saugandhikaṃ tathā dhūpaṃ sarvakāmārthasādhakam
śvetāgarūdbhavaṃ caiva tathā kṛṣṇāgarūdbhavam
saumyaṃ sītāridhūpaṃ ca sākṣānnirvāṇasiddhidam
śvetārkakusume sākṣāccaturvaktraḥ prajāpatiḥ
karṇikārasya kusume medhā sākṣādvyavasthitā
karavīre gaṇādhyakṣo bake nārāyaṇaḥ svayam
sugandhiṣu ca sarveṣu kusumeṣu nagātmajā
tasmādetairyathālābhaṃ puṣpadhūpādibhiḥ śubhaiḥ
pūjayeddevadeveśaṃ bhaktyā vittānusārataḥ
nivedayettato bhaktyā pāyasaṃ ca mahācarum
saghṛtaṃ sopadaṃśaṃ ca sarvadravyasamanvitam
śuddhānnaṃ vāpi mudgānnamāḍhakaṃ cārdhakaṃ tu vā
cāmaraṃ tālavṛntaṃ ca tasmai bhaktyā nivedayet
upahārāṇi puṇyāni nyāyenaivārjitānyapi
nānāvidhāni cārhāṇi prokṣitānyaṃbhasā punaḥ
nivedayecca rudrāya bhaktiyuktena cetasā
kṣīrādvai sarvadevānāṃ sthityarthamamṛtaṃ dhruvam
viṣṇunā jiṣṇunā sākṣādanne sarvaṃ pratiṣṭhitam
bhūtānām annadānena prītir bhavati śaṅkare
tasmāt sampūjayed devam anne prāṇāḥ pratiṣṭhitāḥ
upahāre tathā tuṣṭirvyañjane pavanaḥ svayam
sarvātmako mahādevo gandhatoye hyapāmpatiḥ
pīṭhe vai prakṛtiḥ sākṣānmahadādyairvyavasthitā
tasmāddevaṃ yajedbhaktyā pratimāsaṃ yathāvidhi
paurṇamāsyāṃ vrataṃ kāryaṃ sarvakāmārthasiddhaye
satyaṃ śaucaṃ dayā śāntiḥ saṃtoṣo dānameva ca
paurṇamāsyāmamāvāsyāmupavāsaṃ ca kārayet
saṃvatsarānte godānaṃ vṛṣotsargaṃ viśeṣataḥ
bhojayedbrāhmaṇānbhaktyā śrotriyān vedapāragān
tal liṅgaṃ pūjitaṃ tena sarvadravyasamanvitam
sthāpayed vā śivakṣetre dāpayed brāhmaṇāya vā
ya evaṃ sarvamāseṣu śivaliṅgamahāvratam
kuryādbhaktyā muniśreṣṭhāḥ sa eva tapatāṃ varaḥ
sūryakoṭipratīkāśairvimānai ratnabhūṣitaiḥ
gatvā śivapuraṃ divyaṃ nehāyāti kadācana
athavā hyekamāsaṃ vā caredevaṃ vratottamam
śivalokamavāpnoti nātra kāryā vicāraṇā
athavā saktacittaścedyānyān saṃcintayedvarān
varṣamekaṃ caredevaṃ tāṃstānprāpya śivaṃ vrajet
devatvaṃ vā pitṛtvaṃ vā devarājatvameva ca
gāṇapatyapadaṃ vāpi sakto'pi labhate naraḥ
vidyārthī labhate vidyāṃ bhogārthī bhogamāpnuyāt
dravyārthī ca nidhiṃ paśyed āyuḥkāmaś cirāyuṣam
yānyāṃścintayate kāmāṃstāṃstānprāpyeha modate
ekamāsavratādeva so 'nte rudratvamāpnuyāt
idaṃ pavitraṃ paramaṃ rahasyaṃ vratottamaṃ viśvasṛjāpi sṛṣṭam
hitāya devāsurasiddhamartyavidyādharāṇāṃ paramaṃ śivena
sampūjya pūjyaṃ vidhinaivamīśaṃ praṇamya mūrdhnā saha bhṛtyaputraiḥ
vyapohanaṃ nāma japetstavaṃ ca pradakṣiṇaṃ kṛtya śivaṃ prayatnāt
purākṛtaṃ viśvasṛjā stavaṃ ca hitāya devena jagattrayasya
pitāmahenaiva suraiśca sārdhaṃ mahānubhāvena mahārghyam etat
iti śrīliṅgamahāpurāṇe pūrvabhāge paśupāśavimocanaliṅgapūjādikathanaṃ nāmaikāśītitamo 'dhyāyaḥ
sūta uvāca
vyapohanastavaṃ vakṣye sarvasiddhipradaṃ śubham
nandinaś ca mukhācchrutvā kumāreṇa mahātmanā
vyāsāya kathitaṃ tasmādbahumānena vai mayā
namaḥ śivāya śuddhāya nirmalāya yaśasvine
duṣṭāntakāya sarvāya bhavāya paramātmane
pañcavaktro daśabhujo hyakṣapañcadaśairyutaḥ
śuddhasphaṭikasaṃkāśaḥ sarvābharaṇabhūṣitaḥ
sarvajñaḥ sarvagaḥ śāntaḥ sarvopari susaṃsthitaḥ
padmāsanasthaḥ someśaḥ pāpamāśu vyapohatu
īśānaḥ puruṣaścaiva aghoraḥ sadya eva ca
vāmadevaś ca bhagavānpāpamāśu vyapohatu
anantaḥ sarvavidyeśaḥ sarvajñaḥ sarvadaḥ prabhuḥ
śivadhyānaikasampannaḥ sa me pāpaṃ vyapohatu
sūkṣmaḥ surāsureśāno viśveśo gaṇapūjitaḥ
śivadhyānaikasampannaḥ sa me pāpaṃ vyapohatu
śivottamo mahāpūjyaḥ śivadhyānaparāyaṇaḥ
sarvagaḥ sarvadaḥ śāntaḥ sa me pāpaṃ vyapohatu
ekākṣo bhagavānīśaḥ śivārcanaparāyaṇaḥ
śivadhyānaikasampannaḥ sa me pāpaṃ vyapohatu
trimūrtir bhagavān īśaḥ śivabhaktiprabodhakaḥ
śivadhyānaikasampannaḥ sa me pāpaṃ vyapohatu
śrīkaṇṭhaḥ śrīpatiḥ śrīmāñśivadhyānarataḥ sadā
śivārcanarataḥ śrīmān sa me pāpaṃ vyapohatu
trailokyanamitā devī solkākārā purātanī
śivārcanarataḥ śrīmān sa me pāpaṃ vyapohatu
trailokyanamitā devī solkākārā purātanī
dākṣāyaṇī mahādevī gaurī haimavatī śubhā
ekaparṇāgrajā saumyā tathā vai caikapāṭalā
aparṇā varadā devī varadānaikatatparā
umā suraharā sākṣātkauśikī vā kapardinī
khaṭvāṅgadhāriṇī divyā karāgratarupallavā
naigameyādibhir divyaiścaturbhiḥ putrakairvṛtā
menāyā nandinī devī vārijā vārijekṣaṇā
aṃbāyā vītaśokasya nandinaś ca mahātmanaḥ
śubhāvatyāḥ sakhī śāntā pañcacūḍā varapradā
sṛṣṭyarthaṃ sarvabhūtānāṃ prakṛtitvaṃ gatāvyayā
trayoviṃśatibhis tattvair mahadādyair vijṛmbhitā
lakṣmyādiśaktibhir nityaṃ namitā nandanandinī
manonmanī mahādevī māyāvī maṇḍanapriyā
māyayā yā jagatsarvaṃ brahmādyaṃ sacarācaram
kṣobhiṇī mohinī nityaṃ yogināṃ hṛdi saṃsthitā
ekānekasthitā loke indīvaranibhekṣaṇā
bhaktyā paramayā nityaṃ sarvadevairabhiṣṭutā
gaṇendrāmbhojagarbhendrayamavitteśapūrvakaiḥ
saṃstutā jananī teṣāṃ sarvopadravanāśinī
bhaktānāmārtihā bhavyā bhavabhāvavināśanī
bhuktimuktipradā divyā bhaktānāmaprayatnataḥ
sā me sākṣānmahādevī pāpam āśu vyapohatu
caṇḍaḥ sarvagaṇeśāno mukhācchaṃbhorvinirgataḥ
śivārcanarataḥ śrīmān sa me pāpaṃ vyapohatu
śālaṅkāyanaputrastu halamārgotthitaḥ prabhuḥ
jāmātā marutāṃ devaḥ sarvabhūtamaheśvaraḥ
sarvagaḥ sarvadṛk śarvaḥ sarveśasadṛśaḥ prabhuḥ
sanārāyaṇakair devaiḥ sendracandradivākaraiḥ
siddhaiś ca yakṣagandharvairbhūtairbhūtavidhāyakaiḥ
uragairṛṣibhiścaiva brahmaṇā ca mahātmanā
stutastrailokyanāthastu munirantaḥ puraṃ sthitaḥ
sarvadā pūjitaḥ sarvairnandī pāpaṃ vyapohatu
mahākāyo mahātejā mahādeva ivāparaḥ
śivārcanarataḥ śrīmānsa me pāpaṃ vyapohatu
merumandārakailāsataṭakūṭaprabhedanaḥ
airāvatādibhir divyairdiggajaiś ca supūjitaḥ
saptapātālapādaś ca saptadvīporujaṅghakaḥ
saptārṇavāṅkuśaścaiva sarvatīrthodaraḥ śivaḥ
ākāśadeho digbāhuḥ somasūryāgnilocanaḥ
hatāsuramahāvṛkṣo brahmavidyāmahotkaṭaḥ
brahmādyādhoraṇair divyair yogapāśasamanvitaiḥ
baddho hṛtpuṇḍarīkākhye staṃbhe vṛttiṃ nirudhya ca
nāgendravaktro yaḥ sākṣādgaṇakoṭiśatairvṛtaḥ
śivadhyānaikasampannaḥ sa me pāpaṃ vyapohatu
bhṛṅgīśaḥ piṅgalākṣo 'sau bhasitāśastu dehayuk
śivārcanarataḥ śrīmānsa me pāpaṃ vyapohatu
caturbhistanubhir nityaṃ sarvāsuranibarhaṇaḥ
skandaḥ śaktidharaḥ śāntaḥ senānīḥ śikhivāhanaḥ
devasenāpatiḥ śrīmānsa me pāpaṃ vyapohatu
bhavaḥ śarvastatheśāno rudraḥ paśupatis tathā
ugro bhīmo mahādevaḥ śivārcanarataḥ sadā
etāḥ pāpaṃ vyapohantu mūrtayaḥ parameṣṭhinaḥ
mahādevaḥ śivo rudraḥ śaṅkaro nīlalohitaḥ
īśāno vijayo bhīmo devadevo bhavodbhavaḥ
kapālīśaś ca vijñeyo rudrā rudrāṃśasaṃbhavāḥ
śivapraṇāmasampannā vyapohantu malaṃ mama
vikartano vivasvāṃś ca mārtaṇḍo bhāskaro raviḥ
lokaprakāśakaścaiva lokasākṣītrivikramaḥ
ādityaś ca tathā sūryaś cāṃśumāṃś ca divākaraḥ
ete vai dvādaśādityā vyapohantu malaṃ mama
gaganaṃ sparśanaṃ tejo rasaś ca pṛthivī tathā
candraḥ sūryastathātmā ca tanavaḥ śivabhāṣitāḥ
pāpaṃ vyapohantu mama bhayaṃ nirṇāśayantu me
vāsavaḥ pāvakaścaiva yamo nirṛtireva ca
varuṇo vāyusomau ca īśāno bhagavān hariḥ
pitāmahaś ca bhagavān śivadhyānaparāyaṇaḥ
ete pāpaṃ vyapohantu manasā karmaṇā kṛtam
nabhasvānsparśano vāyuranilo mārutas tathā
prāṇaḥ prāṇeśajīveśau mārutaḥ śivabhāṣitāḥ
śivārcanaratāḥ sarve vyapohantu malaṃ mama
khecarī vasucārī ca brahmeśo brahmabrahmadhīḥ
suṣeṇaḥ śāśvataḥ pṛṣṭaḥ supuṣṭaś ca mahābalaḥ
ete vai cāraṇāḥ śaṃbhoḥ pūjayātīva bhāvitāḥ
vyapohantu malaṃ sarvaṃ pāpaṃ caiva mayā kṛtam
mantrajño mantravit prājño mantrarāṭ siddhapūjitaḥ
siddhavatparamaḥ siddhaḥ sarvasiddhipradāyinaḥ
vyapohantu malaṃ sarve siddhāḥ śivapadārcakāḥ
yakṣo yakṣeśadhanado jṛmbhako maṇibhadrakaḥ
pūrṇabhadreśvaro mālī śitikuṇḍalireva ca
narendraścaiva yakṣeśā vyapohantu malaṃ mama
anantaḥ kulikaścaiva vāsukistakṣakastathā
karkoṭako mahāpadmaḥ śaṅkhapālo mahābalaḥ
śivapraṇāmasampannāḥ śivadehaprabhūṣaṇāḥ
mama pāpaṃ vyapohantu viṣaṃ sthāvarajaṅgamam
vīṇājñaḥ kinnaraścaiva surasenaḥ pramardanaḥ
atīśayaḥ sa prayogī gītajñaścaiva kinnarāḥ
śivapraṇāmasampannā vyapohantu malaṃ mama
vidyādharaś ca vibudho vidyārāśirvidāṃ varaḥ
vibuddho vibudhaḥ śrīmānkṛtajñaś ca mahāyaśāḥ
ete vidyādharāḥ sarve śivadhyānaparāyaṇāḥ
vyapohantu malaṃ ghoraṃ mahādevaprasādataḥ
vāmadevī mahājambhaḥ kālanemirmahābalaḥ
sugrīvo mardakaścaiva piṅgalo devamardanaḥ
prahrādaścāpyanuhrādaḥ saṃhrādaḥ kila bāṣkalau
jambhaḥ kuṃbhaś ca māyāvī kārtavīryaḥ kṛtaṃjayaḥ
ete 'surā mahātmāno mahādevaparāyaṇāḥ
vyapohantu bhayaṃ ghoramāsuraṃ bhāvameva ca
garutmān khagatiścaiva pakṣirāṭ nāgamardanaḥ
nāgaśatrur hiraṇyāṅgo vainateyaḥ prabhañjanaḥ
nāgāśīrviṣanāśaś ca viṣṇuvāhana eva ca
ete hiraṇyavarṇābhā garuḍā viṣṇuvāhanāḥ
nānābharaṇasampannā vyapohantu malaṃ mama
agastyaś ca vasiṣṭhaś ca aṅgirā bhṛgureva ca
kāśyapo nāradaścaiva dadhīcaścyavanas tathā
upamanyustathānye ca ṛṣayaḥ śivabhāvitāḥ
śivārcanaratāḥ sarve vyapohantu malaṃ mama
pitaraḥ pitāmahāś ca tathaiva prapitāmahāḥ
agniṣvāttā barhiṣadas tathā mātāmahādayaḥ
vyapohantu bhayaṃ pāpaṃ śivadhyānaparāyaṇāḥ
lakṣmīś ca dharaṇī caiva gāyatrī ca sarasvatī
durgā uṣā śacī jyeṣṭhā mātaraḥ surapūjitāḥ
devānāṃ mātaraś caiva gaṇānāṃ mātaras tathā
bhūtānāṃ mātaraḥ sarvā yatra yā gaṇamātaraḥ
prasādāddevadevasya vyapohantu malaṃ mama
urvaśī menakā caiva raṃbhā ratitilottamāḥ
sumukhī durmukhī caiva kāmukī kāmavardhanī
tathānyāḥ sarvalokeṣu divyāścāpsarasas tathā
śivāya tāṇḍavaṃ nityaṃ kurvantyo 'tīva bhāvitāḥ
devyaḥ śivārcanaratā vyapohantu malaṃ mama
arkaḥ somo'ṅgārakaś ca budhaścaiva bṛhaspatiḥ
śukraḥ śanaiścaraścaiva rāhuḥ ketustathaiva ca
vyapohantu bhayaṃ ghoraṃ grahapīḍāṃ śivārcakāḥ
meṣo vṛṣo'tha mithunas tathā karkaṭakaḥ śubhaḥ
siṃhaś ca kanyā vipulā tulā vai vṛścikas tathā
dhanuś ca makaraścaiva kuṃbho mīnastathaiva ca
rāśayo dvādaśa hyete śivapūjāparāyaṇāḥ
vyapohantu bhayaṃ pāpaṃ prasādātparameṣṭhinaḥ
aśvinī bharaṇī caiva kṛttikā rohiṇī tathā
śrīmanmṛgaśiraścārdrā punarvasupuṣyasārpakāḥ
maghā vai pūrvaphālgunya uttarāphālgunī tathā
hastacitrā tathā svātī viśākhā cānurādhikā
jyeṣṭhā mūlaṃ mahābhāgā pūrvāṣāḍhā tathaiva ca
uttarāṣāḍhikā caiva śravaṇaṃ ca śraviṣṭhikā
śatabhiṣak pūrvabhadrā tathā proṣṭhapadā tathā
pauṣṇaṃ ca devyaḥ satataṃ vyapohantu malaṃ mama
jvaraḥ kumbhodaraścaiva śaṅkukarṇo mahābalaḥ
mahākarṇaḥ prabhātaś ca mahābhūtapramardanaḥ
śyenajicchivadūtaś ca pramathāḥ prītivardhanāḥ
koṭikoṭiśataiścaiva bhūtānāṃ mātaraḥ sadā
vyapohantu bhayaṃ pāpaṃ mahādevaprasādataḥ
śivadhyānaikasampanno himarāḍ aṃbusannibhaḥ
kundendusadṛśākāraḥ kuṃbhakundendubhūṣaṇaḥ
vaḍavānalaśatruryo vaḍavāmukhabhedanaḥ
catuṣpādasamāyuktaḥ kṣīroda iva pāṇḍuraḥ
rudraloke sthito nityaṃ rudraiḥ sārdhaṃ gaṇeśvaraiḥ
vṛṣendro viśvadhṛg devo viśvasya jagataḥ pitā
vṛto nandādibhir nityaṃ mātṛbhir makhamardanaḥ
śivārcanarato nityaṃ sa me pāpaṃ vyapohatu
gaṅgā mātā jaganmātā rudraloke vyavasthitā
śivabhaktā tu yā nandā sā me pāpaṃ vyapohatu
bhadrā bhadrapadā devī śivaloke vyavasthitā
mātā gavāṃ mahābhāgā sā me pāpaṃ vyapohatu
surabhiḥ sarvatobhadrā sarvapāpapraṇāśanī
rudrapūjāratā nityaṃ sā me pāpaṃ vyapohatu
suśīlā śīlasampannā śrīpradā śivabhāvitā
śivaloke sthitā nityaṃ sā me pāpaṃ vyapohatu
vedaśāstrārthatattvajñaḥ sarvakāryābhicintakaḥ
samastaguṇasampannaḥ sarvadeveśvarātmajaḥ
jyeṣṭhaḥ sarveśvaraḥ saumyo mahāviṣṇutanuḥ svayam
āryaḥ senāpatiḥ sākṣādgahano makhamardanaḥ
airāvatagajārūḍhaḥ kṛṣṇakuñcitamūrdhajaḥ
kṛṣṇāṅgo raktanayanaḥ śaśipannagabhūṣaṇaḥ
bhūtaiḥ pretaiḥ piśācaiś ca kūṣmāṇḍaiś ca samāvṛtaḥ
śivārcanarataḥ sākṣātsa me pāpaṃ vyapohatu
brahmāṇī caiva māheśī kaumārī vaiṣṇavī tathā
vārāhī caiva māhendrī cāmuṇḍāgneyikā tathā
etā vai mātaraḥ sarvāḥ sarvalokaprapūjitāḥ
yoginībhir mahāpāpaṃ vyapohantu samāhitāḥ
vīrabhadro mahātejā himakundendusannibhaḥ
rudrasya tanayo raudraḥ śūlāsaktamahākaraḥ
sahasrabāhuḥ sarvajñaḥ sarvāyudhadharaḥ svayam
tretāgninayano devastrailokyābhayadaḥ prabhuḥ
mātṝṇāṃ rakṣako nityaṃ mahāvṛṣabhavāhanaḥ
trailokyanamitaḥ śrīmān śivapādārcane rataḥ
yajñasya ca śiraśchettā pūṣṇo dantavināśanaḥ
vahnerhastaharaḥ sākṣādbhaganetranipātanaḥ
pādāṅguṣṭhena somāṅgapeṣakaḥ prabhusaṃjñakaḥ
upendrendrayamādīnāṃ devānāmaṅgarakṣakaḥ
sarasvatyā mahādevyā nāsikoṣṭhāvakartanaḥ
gaṇeśvaro yaḥ senānīḥ sa me pāpaṃ vyapohatu
jyeṣṭhā variṣṭhā varadā varābharaṇabhūṣitā
mahālakṣmīrjaganmātā sā me pāpaṃ vyapohatu
mahāmohā mahābhāgā mahābhūtagaṇairvṛtā
śivārcanaratā nityaṃ sā me pāpaṃ vyapohatu
lakṣmīḥ sarvaguṇopetā sarvalakṣaṇasaṃyutā
sarvadā sarvagā devī sā me pāpaṃ vyapohatu
siṃhārūḍhā mahādevī pārvatyāstanayāvyayā
viṣṇornidrā mahāmāyā vaiṣṇavī surapūjitā
trinetrā varadā devī mahiṣāsuramardinī
śivārcanaratā durgā sā me pāpaṃ vyapohatu
brahmāṇḍadhārakā rudrāḥ sarvalokaprapūjitāḥ
satyāś ca mānasāḥ sarve vyapohantu bhayaṃ mama
bhūtāḥ pretāḥ piśācāś ca kūṣmāṇḍagaṇanāyakāḥ
kūṣmāṇḍakāś ca te pāpaṃ vyapohantu samāhitāḥ
anena devaṃ stutvā tu cānte sarvaṃ samāpayet
praṇamya śirasā bhūmau pratimāse dvijottamāḥ
vyapohanastavaṃ divyaṃ yaḥ paṭhecchṛṇuyādapi
vidhūya sarvapāpāni rudraloke mahīyate
kanyārthī labhate kanyāṃ jayakāmo jayaṃ labhet
arthakāmo labhedarthaṃ putrakāmo bahūn sutān
vidyārthī labhate vidyāṃ bhogārthī bhogamāpnuyāt
yānyānprārthayate kāmānmānavaḥ śravaṇādiha
tānsarvān śīghramāpnoti devānāṃ ca priyo bhavet
paṭhyamānamidaṃ puṇyaṃ yamuddiśya tu paṭhyate
tasya rogā na bādhante vātapittādisaṃbhavāḥ
nākāle maraṇaṃ tasya na sarpairapi daśyate
yatpuṇyaṃ caiva tīrthānāṃ yajñānāṃ caiva yatphalam
dānānāṃ caiva yatpuṇyaṃ vratānāṃ ca viśeṣataḥ
tatpuṇyaṃ koṭiguṇitaṃ japtvā cāpnoti mānavaḥ
goghnaścaiva kṛtaghnaś ca vīrahā brahmahā bhavet
śaraṇāgataghātī ca mitraviśvāsaghātakaḥ
duṣṭaḥ pāpasamācāro mātṛhā pitṛhā tathā
vyapohya sarvapāpāni śivaloke mahīyate
iti śrīliṅgamahāpurāṇe pūrvabhāge vyapohanastavanirūpaṇaṃ nāma dvyaśītitamo 'dhyāyaḥ
ṛṣaya ūcuḥ
vyapohanastavaṃ puṇyaṃ śrutamasmābhir ādarāt
prasaṃgālliṅgadānasya vratānyapi vadasva naḥ
sūta uvāca
vratāni vaḥ pravakṣyāmi śubhāni munisattamāḥ
nandinā kathitānīha brahmaputrāya dhīmate
tāni vyāsādupaśrutya yuṣmākaṃ pravadāmyaham
aṣṭamyāṃ ca caturdaśyāṃ pakṣayorubhayorapi
varṣamekaṃ tu bhuñjāno naktaṃ yaḥ pūjayecchivam
sarvayajñaphalaṃ prāpya sa yāti paramāṃ gatim
pṛthivīṃ bhājanaṃ kṛtvā bhuktvā parvasu mānavaḥ
ahorātreṇa caikena trirātraphalamaśnute
dvayor māsasya pañcamyordvayoḥ pratipadornaraḥ
kṣīradhārāvrataṃ kuryāt so'śvamedhaphalaṃ labhet
kṛṣṇāṣṭamyāṃ tu naktena yāvatkṛṣṇacaturdaśī
bhuñjanbhogānavāpnoti brahmalokaṃ ca gacchati
yo'bdamekaṃ prakurvīta naktaṃ parvasu parvasu
brahmacārī jitakrodhaḥ śivadhyānaparāyaṇaḥ
saṃvatsarānte viprendrān bhojayedvidhipūrvakam
sa yāti śāṅkaraṃ lokaṃ nātra kāryā vicāraṇā
upavāsāt paraṃ bhaikṣyaṃ bhaikṣyāt param ayācitam
ayācitāt paraṃ naktaṃ tasmān naktena vartayet
devairbhuktaṃ tu pūrvāhṇe madhyāhne ṛṣibhis tathā
aparāhṇe ca pitṛbhiḥ saṃdhyāyāṃ guhyakādibhiḥ
sarvavelāmatikramya naktabhojanamuttamam
haviṣyabhojanaṃ snānaṃ satyamāhāralāghavam
agnikāryamadhaḥśayyāṃ naktabhojī samācaret
pratimāsaṃ pravakṣyāmi śivavratamanuttamam
dharmakāmārthamokṣārthaṃ sarvapāpaviśuddhaye
puṣyamāse ca sampūjya yaḥ kuryānnaktabhojanam
satyavādī jitakrodhaḥ śāligodhūmagorasaiḥ
pakṣayoraṣṭamīṃ yatnādupavāsena vartayet
bhūmiśayyāṃ ca māsānte paurṇamāsyāṃ ghṛtādibhiḥ
snāpya rudraṃ mahādevaṃ sampūjya vidhipūrvakam
yāvakaṃ caudanaṃ dattvā sakṣīraṃ saghṛtaṃ dvijāḥ
bhojayed brāhmaṇāñśiṣṭāñjapecchāntiṃ viśeṣataḥ
tathā gomithunaṃ caiva kapilaṃ vinivedayet
bhavāya devadevāya śivāya parameṣṭhine
sa yāti muniśārdūla vāhneyaṃ lokamuttamam
bhuktvā sa vipulān lokān tatraiva sa vimucyate
māghamāse tu sampūjya yaḥ kuryān naktabhojanam
kṛśaraṃ ghṛtasaṃyuktaṃ bhuñjānaḥ saṃyatendriyaḥ
sopavāsaṃ caturdaśyāṃ bhavedubhayapakṣayoḥ
rudrāya paurṇamāsyāṃ tu dadyādvai ghṛtakambalam
kṛṣṇaṃ gomithunaṃ dadyātpūjayeccaiva śaṃkaram
bhojayedbrāhmaṇāṃścaiva yathāvibhavavistaram
yāmyamāsādya vai lokaṃ yamena saha modate
phālgune caiva samprāpte kuryādvai naktabhojanam
śyāmākānnaghṛtakṣīrairjitakrodho jitendriyaḥ
caturdaśyāmathāṣṭamyāmupavāsaṃ ca kārayet
paurṇamāsyāṃ mahādevaṃ snāpya sampūjya śaṅkaram
dadyādgomithunaṃ vāpi tāmrābhaṃ śūlapāṇaye
brāhmaṇān bhojayitvā tu prārthayetparameśvaram
sa yāti candrasāyujyaṃ nātra kāryā vicāraṇā
caitre'pi rudramabhyarcya kuryādvai naktabhojanam
śālyannaṃ payasā yuktaṃ ghṛtena ca yathāsukham
goṣṭhaśāyī muniśreṣṭhāḥ kṣitau niśi bhavaṃ smaret
paurṇamāsyāṃ śivaṃ snāpya dadyādgomithunaṃ sitam
brāhmaṇān bhojayeccaiva nirṛteḥ sthānamāpnuyāt
vaiśākhe ca tathā māse kṛtvā vai naktabhojanam
paurṇamāsyāṃ bhavaṃ snāpya pañcagavyaghṛtādibhiḥ
śvetaṃ gomithunaṃ dattvā so'śvamedhaphalaṃ labhet
jyeṣṭhe māse ca deveśaṃ bhavaṃ śarvamumāpatim
sampūjya śraddhayā bhaktyā kṛtvā vai naktabhojanam
raktaśālyannamadhvā cādbhiḥ pūtaṃ ghṛtādibhiḥ
vīrāsano niśārdhaṃ ca gavāṃ śuśrūṣaṇe rataḥ
paurṇamāsyāṃ tu sampūjya devadevamumāpatim
snāpya śaktyā yathānyāyaṃ caruṃ dadyāc ca śūline
brāhmaṇān bhojayitvā ca yathāvibhavavistaram
dhūmraṃ gomithunaṃ dattvā vāyuloke mahīyate
āṣāḍhe māsi cāpyevaṃ naktabhojanatatparaḥ
bhūrikhaṇḍājyasaṃmiśraṃ saktubhiścaiva gorasam
paurṇamāsyāṃ ghṛtādyaistu snāpya pūjya yathāvidhi
brāhmaṇān bhojayitvā ca śrotriyān vedapāragān
dadyādgomithunaṃ gauraṃ vāruṇaṃ lokamāpnuyāt
śrāvaṇe ca dvijā māse kṛtvā vai naktabhojanam
kṣīraṣaṣṭikabhaktena sampūjya vṛṣabhadhvajam
paurṇamāsyāṃ ghṛtādyaistu snāpya pūjya yathāvidhi
brāhmaṇān bhojayitvā ca śrotriyān vedapāragān
śvetāgrapādaṃ pauṇḍraṃ ca dadyādgomithunaṃ punaḥ
sa yāti vāyusāyujyaṃ vāyuvatsarvago bhavet
prāpte bhādrapade māse kṛtvaivaṃ naktabhojanam
hutaśeṣaṃ ca viprendrān vṛkṣamūlāśrito divā
paurṇamāsyāṃ tu deveśaṃ snāpya sampūjya śaṅkaram
nīlaskandhaṃ vṛṣaṃ gāṃ ca dattvā bhaktyā yathāvidhi
brāhmaṇān bhojayitvā ca vedavedāṅgapāragān
yakṣalokamanuprāpya yakṣarājo bhavennaraḥ
tataścāśvayuje māsi kṛtvaivaṃ naktabhojanam
saghṛtaṃ śaṅkaraṃ pūjya paurṇamāsyāṃ ca pūrvavat
brāhmaṇān bhojayitvā ca śivabhaktān sadā śucīn
vṛṣabhaṃ nīlavarṇābhamurodeśasamunnatam
gāṃ ca dattvā yathānyāyam aiśānaṃ lokamāpnuyāt
kārtike ca tathā māse kṛtvā vai naktabhojanam
kṣīraudanena sājyena sampūjya ca bhavaṃ prabhum
paurṇamāsyāṃ ca vidhivatsnāpya dattvā caruṃ punaḥ
brāhmaṇān bhojayitvā ca yathāvibhavavistaram
dattvā gomithunaṃ caiva kāpilaṃ pūrvavad dvijāḥ
sūryasāyujyamāpnoti nātra kāryā vicāraṇā
mārgaśīrṣe ca māse'pi kṛtvaivaṃ naktabhojanam
yavānnena yathānyāyamājyakṣīrādibhiḥ samam
paurṇamāsyāṃ ca pūrvoktaṃ kṛtvā śarvāya śaṃbhave
brāhmaṇān bhojayitvā ca daridrānvedapāragān
dattvā gomithunaṃ caiva pāṇḍuraṃ vidhipūrvakam
somalokamanuprāpya somena saha modate
ahiṃsā satyamasteyaṃ brahmacaryaṃ kṣamā dayā
triḥsnānaṃ cāgnihotraṃ ca bhūśayyā naktabhojanam
pakṣayorupavāsaṃ ca caturdaśyaṣṭamīṣu ca
ityetadakhilaṃ proktaṃ pratimāsaṃ śivavratam
kuryādvarṣaṃ krameṇaiva vyutkrameṇāpi vā dvijāḥ
sa yāti śivasāyujyaṃ jñānayogamavāpnuyāt
iti śrīliṅgamahāpurāṇe pūrvabhāge śivavratakathanaṃ nāma tryaśītitamo 'dhyāyaḥ
sūta uvāca
umāmaheśvaraṃ vakṣye vratamīśvarabhāṣitam
naranāryādijantūnāṃ hitāya munisattamāḥ
paurṇamāsyāmamāvāsyāṃ caturdaśyaṣṭamīṣu ca
naktamabdaṃ prakurvīta haviṣyaṃ pūjayedbhavam
umāmaheśapratimāṃ hemnā kṛtvā suśobhanām
rājatīṃ vātha varṣānte pratiṣṭhāpya yathāvidhi
brāhmaṇān bhojayitvā ca dattvā śaktyā ca dakṣiṇām
rathādyairvāpi deveśaṃ nītvā rudrālayaṃ prati
sarvātiśayasaṃyuktaiś chatracāmarabhūṣaṇaiḥ
nivedayedvrataṃ caiva śivāya parameṣṭhine
sa yāti śivasāyujyaṃ nārī devyā yadi prabho
aṣṭamyāṃ ca caturdaśyāṃ niyatā brahmacāriṇī
varṣamekaṃ na bhuñjati kanyā vā vidhavāpi vā
varṣānte pratimāṃ kṛtvā pūrvoktavidhinā tataḥ
pratiṣṭhāpya yathānyāyaṃ dattvā rudrālaye punaḥ
brāhmaṇān bhojayitvā ca bhavānyā saha modate
yā nāryevaṃ caredabdaṃ kṛṣṇāmekāṃ caturdaśīm
varṣānte pratimāṃ kṛtvā yena kenāpi vā dvijāḥ
pūrvoktamakhilaṃ kṛtvā bhavānyā saha modate
amāvāsyāṃ nirāhārā bhavedabdaṃ suyantritā
śūlaṃ ca vidhinā kṛtvā varṣānte vinivedayet
snāpyeśānaṃ yajedbhaktyā sahasraiḥ kamalaiḥ sitaiḥ
rājataṃ kamalaṃ caiva jāṃbūnadasukarṇikam
dattvā bhavāya viprebhyaḥ pradadyād dakṣiṇām api
kāmato'pi kṛtaṃ pāpaṃ bhrūṇahatyādikaṃ ca yat
tatsarvaṃ śūladānena bhindyānnārī na saṃśayaḥ
sāyujyaṃ caivamāpnoti bhavānyā dvijasattamāḥ
kuryādyadvā naraḥ so'pi rudrasāyujyamāpnuyāt
paurṇamāsyāmamāvāsyāṃ varṣamekamatandritā
upavāsaratā nārī naro'pi dvijasattamāḥ
niyogādeva tatkāryaṃ bhartṝṇāṃ dvijasattamāḥ
japaṃ dānaṃ tapaḥ sarvamasvatantrā yataḥ striyaḥ
varṣānte sarvagandhāḍhyāṃ pratimāṃ saṃnivedayet
sā bhavānyāś ca sāyujyaṃ sārūpyaṃ cāpi suvratā
labhate nātra saṃdehaḥ satyaṃ satyaṃ vadāmyaham
kārtikyāṃ vā tu yā nārī ekabhaktena vartate
kṣamāhiṃsādiniyamaiḥ saṃyuktā brahmacāriṇī
dadyātkṛṣṇatilānāṃ ca bhāramekam atandritā
saghṛtaṃ saguḍaṃ caiva odanaṃ parameṣṭhine
dattvā ca brāhmaṇebhyaś ca yathā vibhavavistaram
aṣṭamyāṃ ca caturdaśyām upavāsaratā ca sā
bhavānyā modate sārdhaṃ sārūpyaṃ prāpya suvratā
kṣamā satyaṃ dayā dānaṃ śaucamindriyanigrahaḥ
sarvavrateṣvayaṃ dharmaḥ sāmānyo rudrapūjanam
samāsādvaḥ pravakṣyāmi pratimāsamanukramāt
mārgaśīrṣakamāsādikārttikāntaṃ yathākramam
vrataṃ suvipulaṃ puṇyaṃ nandinā paribhāṣitam
mārgaśīrṣakamāse 'tha vṛṣaṃ pūrṇāṅgamuttamam
alaṃkṛtya yathānyāyaṃ śivāya vinivedayet
sā ca sārdhaṃ bhavānyā vai modate nātra saṃśayaḥ
puṣyamāse tu vai śūlaṃ pratiṣṭhāpya nivedayet
pūrvoktamakhilaṃ kṛtvā bhavānyā saha modate
māghamāse rathaṃ kṛtvā sarvalakṣaṇalakṣitam
dadyāt sampūjya deveśaṃ brāhmaṇāṃścaiva bhojayet
sā ca devyā mahābhāgā modate nātra saṃśayaḥ
phālgune pratimāṃ kṛtvā hiraṇyena yathāvidhi
rājatenāpi tāmreṇa yathāvibhavavistaram
pratiṣṭhāpya samabhyarcya sthāpayecchaṅkarālaye
sā ca sārdhaṃ mahādevyā modate nātra saṃśayaḥ
caitre bhavaṃ kumāraṃ ca bhavānīṃ ca yathāvidhi
tāmrādyairvidhivatkṛtvā pratiṣṭhāpya yathāvidhi
bhavānyā modate sārdhaṃ dattvā rudrāya śaṃbhave
kṛtvālayaṃ hi kauberaṃ rājataṃ rajatena vai
īśvaromāsamāyuktaṃ gaṇeśaiś ca samantataḥ
sarvaratnasamāyuktaṃ pratiṣṭhāpya yathāvidhi
sthāpayetparameśasya bhavasyāyatane śubhe
vaiśākhe vai cared evaṃ kailāsākhyaṃ vratottamam
kailāsaparvataṃ prāpya bhavānyā saha modate
jyeṣṭhe māsi mahādevaṃ liṅgamūrtimumāpatim
kṛtāñjalipuṭenaiva brahmaṇā viṣṇunā tathā
madhye bhavena saṃyuktaṃ liṅgamūrti dvijottamāḥ
haṃsena ca varāheṇa kṛtvā tāmrādibhiḥ śubhām
pratiṣṭhāpya yathānyāyaṃ brāhmaṇān bhojayettataḥ
śivāya śivamāsādya śivasthāne yathāvidhi
brāhmaṇaiḥ sahitāṃ sthāpya devyāḥ sāyujyamāpnuyāt
āṣāḍhe ca śubhe māse gṛhaṃ kṛtvā suśobhanam
pakveṣṭakābhir vidhivadyathāvibhavavistaram
sarvabījarasaiścāpi sampūrṇaṃ sarvaśobhanaiḥ
gṛhopakaraṇaiścaiva musalolūkhalādibhiḥ
dāsīdāsādibhiścaiva śayanairaśanādibhiḥ
sampūrṇaiś ca gṛhaṃ vastrairācchādya ca samantataḥ
devaṃ ghṛtādibhiḥ snāpya mahādevamumāpatim
brāhmaṇānāṃ sahasraṃ ca bhojayitvā yathāvidhi
vidyāvinayasampannaṃ brāhmaṇaṃ vedapāragam
prathamāśramiṇaṃ bhaktyā sampūjya ca yathāvidhi
kanyāṃ sumadhyamāṃ yāvat kālajīvanasaṃyutām
kṣetraṃ gomithunaṃ caiva tadgṛhe ca nivedayet
sāyanair vividhair divyair meruparvatasannibhaiḥ
golokaṃ samanuprāpya bhavānyā saha modate
bhavānyā sadṛśībhūtvā sarvakalpeṣu sāvyayā
bhavānyāścaiva sāyujyaṃ labhate nātra saṃśayaḥ
sarvadhātusamākīrṇaṃ vicitradhvajaśobhitam
nivedayīta śarvāya śrāvaṇe tilaparvatam
vitānadhvajavastrādyairdhātubhiś ca nivedayet
brāhmaṇān bhojayitvā ca pūrvoktamakhilaṃ bhavet
kṛtvā bhādrapade māsi śobhanaṃ śāliparvatam
vitānadhvajavastrādyairdhātubhiś ca nivedayet
brāhmaṇān bhojayitvā ca dāpayecca yathāvidhi
sā ca sūryāṃśusaṃkāśā bhavānyā saha modate
kṛtvā cāśvayuje māsi vipulaṃ dhānyaparvatam
suvarṇavastrasaṃyuktaṃ dattvā sampūjya śaṅkaram
brāhmaṇān bhojayitvā ca pūrvoktamakhilaṃ bhavet
sarvadhānyasamāyuktaṃ sarvabījarasādibhiḥ
sarvadhātusamāyuktaṃ sarvaratnopaśobhitam
śṛṅgaiścaturbhiḥ saṃyuktaṃ vitānacchatraśobhitam
gandhamālyais tathā dhūpaiścitraiścāpi suśobhitam
vicitrairnṛtyageyaiś ca śaṅkhavīṇādibhis tathā
brahmaghoṣairmahāpuṇyaṃ maṅgalaiś ca viśeṣataḥ
mahādhvajāṣṭasaṃyuktaṃ vicitrakusumojjvalam
nagendraṃ merunāmānaṃ trailokyādhāramuttamam
tasya mūrdhni śivaṃ kuryānmadhyato dhātunaiva tu
dakṣiṇe ca yathānyāyaṃ brahmāṇaṃ ca caturmukham
uttare devadeveśaṃ nārāyaṇamanāmayam
indrādilokapālāṃś ca kṛtvā bhaktyā yathāvidhi
pratiṣṭhāpya tataḥ snāpya samabhyarcya maheśvaram
devasya dakṣiṇe haste śūlaṃ tridaśapūjitam
vāme pāśaṃ bhavānyāś ca kamalaṃ hemabhūṣitam
viṣṇoś ca śaṅkhaṃ cakraṃ ca gadāmabjaṃ prayatnataḥ
brahmaṇaścākṣasūtraṃ ca kamaṇḍalumanuttamam
indrasya vajram agneś ca śaktyākhyaṃ paramāyudham
yamasya daṇḍaṃ nirṛteḥ khaḍgaṃ niśicarasya tu
varuṇasya mahāpāśaṃ nāgākhyaṃ rudramadbhutam
vāyor yaṣṭiṃ kuberasya gadāṃ lokaprapūjitām
ṭaṅkaṃ ceśānadevasya nivedyaivaṃ krameṇa ca
śivasya mahatīṃ pūjāṃ kṛtvā carusamanvitām
pūjayetsarvadevāṃś ca yathāvibhavavistaram
brāhmaṇānbhojayitvā ca pūjāṃ kṛtvā prayatnataḥ
mahāmeruvrataṃ kṛtvā mahādevāya dāpayet
mahāmerumanuprāpya mahādevyā pramodate
ciraṃ sāyujyam āpnoti mahādevyā na saṃśayaḥ
kārtikyāmapi yā nārī kṛtvā devīmumāṃ śubhām
sarvābharaṇasampūrṇāṃ sarvalakṣaṇalakṣitām
hematāmrādibhiścaiva pratiṣṭhāpya vidhānataḥ
devaṃ ca kṛtvā deveśaṃ sarvalakṣaṇasaṃyutam
tayoragre hutāśaṃ ca sruvahastaṃ pitāmaham
nārāyaṇaṃ ca dātāraṃ sarvābharaṇabhūṣitam
lokapālais tathā siddhaiḥ saṃvṛtaṃ sthāpya yatnataḥ
rudrālaye vrataṃ tasmai dāpayedbhaktipūrvakam
sā bhavānyāstanuṃ gatvā bhavena saha modate
ekabhaktavrataṃ puṇyaṃ pratimāsamanukramāt
mārgaśīrṣakamāsādikārtikāntaṃ pravartitam
naranāryādijantūnāṃ hitāya munisattamāḥ
naraḥ kṛtvā vrataṃ caiva śivasāyujyamāpnuyāt
nārī devyā na saṃdehaḥ śivena paribhāṣitam
iti śrīliṅgamahāpurāṇe pūrvabhāge umāmaheśvaravrataṃ nāma caturaśītitamo 'dhyāyaḥ
sūta uvāca
sarvavrateṣu sampūjya devadevamumāpatim
japetpañcākṣarīṃ vidyāṃ vidhinaiva dvijottamāḥ
japādeva na saṃdeho vratānāṃ vai viśeṣataḥ
samāptirnānyathā tasmājjapetpañcākṣarīṃ śubhām
ṛṣaya ūcuḥ
kathaṃ pañcākṣarī vidyā prabhāvo vā kathaṃ vada
kramopāyaṃ mahābhāga śrotuṃ kautūhalaṃ hi naḥ
sūta uvāca
purā devena rudreṇa devadevena śaṃbhunā
pārvatyāḥ kathitaṃ puṇyaṃ pravadāmi samāsataḥ
śrīdevyuvāca
bhagavandevadeveśa sarvalokamaheśvara
pañcākṣarasya māhātmyaṃ śrotumicchāmi tattvataḥ
śrībhagavānuvāca
pañcākṣarasya māhātmyaṃ varṣakoṭiśatairapi
na śakyaṃ kathituṃ devi tasmāt saṃkṣepataḥ śṛṇu
pralaye samanuprāpte naṣṭe sthāvarajaṅgame
naṣṭe devāsure caiva naṣṭe coragarākṣase
sarvaṃ prakṛtimāpannaṃ tvayā pralayameṣyati
eko'haṃ saṃsthito devi na dvitīyo'sti kutracit
tasminvedāś ca śāstrāṇi mantre pañcākṣare sthitāḥ
te nāśaṃ naiva samprāptā macchaktyā hyanupālitāḥ
ahameko dvidhāpyāsaṃ prakṛtyātmaprabhedataḥ
sa tu nārāyaṇaḥ śete devo māyāmayīṃ tanum
āsthāya yogaparyaṅkaśayane toyamadhyagaḥ
tannābhipaṅkajājjātaḥ pañcavaktraḥ pitāmahaḥ
sisṛkṣamāṇo lokānvai trīnaśakto 'sahāyavān
daśa brahmā sasarjādau mānasānamitaujasaḥ
teṣāṃ sṛṣṭiprasiddhyarthaṃ māṃ provāca pitāmahaḥ
matputrāṇāṃ mahādeva śaktiṃ dehi maheśvara
iti tena samādiṣṭaḥ pañcavaktradharo hyaham
pañcākṣarānpañcamukhaiḥ proktavān padmayonaye
tānpañcavadanairgṛhṇan brahmā lokapitāmahaḥ
vācyavācakabhāvena jñātavānparameśvaram
vācyaḥ pañcākṣarairdevi śivastrailokyapūjitaḥ
vācakaḥ paramo mantrastasya pañcākṣaraḥ sthitaḥ
jñātvā prayogaṃ vidhinā ca siddhiṃ labdhvā tathā pañcamukho mahātmā
provāca putreṣu jagaddhitāya mantraṃ mahārthaṃ kila pañcavarṇam
te labdhvā mantraratnaṃ tu sākṣāllokapitāmahāt
tamārādhayituṃ devaṃ parātparataraṃ śivam
tatastutoṣa bhagavān trimūrtīnāṃ paraḥ śivaḥ
dattavānakhilaṃ jñānamaṇimādiguṇāṣṭakam
te'pi labdhvā varānviprāstadārādhanakāṅkṣiṇaḥ
merostu śikhare ramye muñjavānnāma parvataḥ
matpriyaḥ satataṃ śrīmānmadbhūtaiḥ parirakṣitaḥ
tasyābhyāśe tapastīvraṃ lokasṛṣṭisamutsukāḥ
divyavarṣasahasraṃ tu vāyubhakṣāḥ samācaran
tiṣṭhanto'nugrahārthāya devi te ṛṣayaḥ purā
teṣāṃ bhaktimahaṃ dṛṣṭvā sadyaḥ pratyakṣatāmiyām
pañcākṣaram ṛṣicchando daivataṃ śaktibījavat
nyāsaṃ ṣaḍaṅgaṃ digbandhaṃ viniyogamaśeṣataḥ
proktavānahamāryāṇāṃ lokānāṃ hitakāmyayā
tacchrutvā mantramāhātmyamṛṣayaste tapodhanāḥ
mantrasya viniyogaṃ ca kṛtvā sarvamanuṣṭhitāḥ
tanmāhātmyāt tadā lokān sadevāsuramānuṣān
varṇānvarṇavibhāgāṃś ca sarvadharmāṃś ca śobhanān
pūrvakalpasamudbhūtāñchrutavanto yathā purā
pañcākṣaraprabhāvācca lokā vedā maharṣayaḥ
tiṣṭhanti śāśvatā dharmā devāḥ sarvamidaṃ jagat
tad idānīṃ pravakṣyāmi śṛṇu cāvahitākhilam
alpākṣaraṃ mahārthaṃ ca vedasāraṃ vimuktidam
ājñāsiddhamasaṃdigdhaṃ vākyametacchivātmakam
nānāsiddhiyutaṃ divyaṃ lokacittānurañjakam
suniścitārthaṃ gaṃbhīraṃ vākyaṃ me pārameśvaram
mantraṃ mukhasukhoccāryam aśeṣārthaprasādhakam
tadbījaṃ sarvavidyānāṃ mantramādyaṃ suśobhanam
atisūkṣmaṃ mahārthaṃ ca jñeyaṃ tadvaṭabījavat
vedaḥ sa triguṇātītaḥ sarvajñaḥ sarvakṛtprabhuḥ
omityekākṣaraṃ mantraṃ sthitaḥ sarvagataḥ śivaḥ
mantre ṣaḍakṣare sūkṣme pañcākṣaratanuḥ śivaḥ
vācyavācakabhāvena sthitaḥ sākṣātsvabhāvataḥ
vācyaḥ śivaḥ prameyatvān mantrastadvācakaḥ smṛtaḥ
vācyavācakabhāvo'yam anādiḥ saṃsthitastayoḥ
vede śivāgame vāpi yatra yatra ṣaḍakṣaraḥ
mantraḥ sthitaḥ sadā mukhyo loke pañcākṣaro mataḥ
kiṃ tasya bahubhir mantraiḥ śāstrairvā bahuvistṛtaiḥ
yasyaivaṃ hṛdi saṃstho'yaṃ mantraḥ syātpārameśvaraḥ
tenādhītaṃ śrutaṃ tena tena sarvamanuṣṭhitam
yo vidvānvai japetsamyagadhītyaiva vidhānataḥ
etāvaddhi śivajñānametāvatparamaṃ padam
etāvad brahmavidyā ca tasmānnityaṃ japedbudhaḥ
pañcākṣaraiḥ sapraṇavo mantro'yaṃ hṛdayaṃ mama
guhyādguhyataraṃ sākṣān mokṣajñānam anuttamam
asya mantrasya vakṣyāmi ṛṣicchando'dhidaivatam
bījaṃ śaktiṃ svaraṃ varṇaṃ sthānaṃ caivākṣaraṃ prati
vāmadevo nāma ṛṣiḥ paṅktiśchanda udāhṛtaḥ
devatā śiva evāhaṃ mantrasyāsya varānane
nakārādīni bījāni pañcabhūtātmakāni ca
ātmānaṃ praṇavaṃ viddhi sarvavyāpinamavyayam
śaktistvameva deveśi sarvadevanamaskṛte
tvadīyaṃ praṇavaṃ kiṃcin madīyaṃ praṇavaṃ tathā
tvadīyaṃ devi mantrāṇāṃ śaktibhūtaṃ na saṃśayaḥ
akārokāramakārā madīye praṇave sthitāḥ
ukāraṃ ca makāraṃ ca akāraṃ ca krameṇa vai
tvadīyaṃ praṇavaṃ viddhi trimātraṃ plutamuttamam
oṅkārasya svarodātta ṛṣirbrahma sitaṃ vapuḥ
chando devī ca gāyatrī paramātmādhidevatā
udāttaḥ prathamastadvaccaturthaś ca dvitīyakaḥ
pañcamaḥ svaritaścaiva madhyamo niṣadhaḥ smṛtāḥ
nakāraḥ pītavarṇaś ca sthānaṃ pūrvamukhaṃ smṛtam
indro'dhidaivataṃ chando gāyatrī gautama ṛṣiḥ
makāraḥ kṛṣṇavarṇo'sya sthānaṃ vai dakṣiṇāmukham
chando'nuṣṭup ṛṣiścātrī rudro daivatamucyate
śikāro dhūmravarṇo'sya sthānaṃ vai paścimaṃ mukham
viśvāmitra ṛṣistriṣṭup chando viṣṇustu daivatam
vākāro hemavarṇo'sya sthānaṃ caivottaraṃ mukham
brahmādhidaivataṃ chando bṛhatī cāṅgirā ṛṣiḥ
yakāro raktavarṇaś ca sthānam ūrdhvaṃ mukhaṃ virāṭ
chanda ṛṣirbharadvājaḥ skando daivatamucyate
nyāsamasya pravakṣyāmi sarvasiddhikaraṃ śubham
sarvapāpaharaṃ caiva trividho nyāsa ucyate
utpattisthitisaṃhārabhedatastrividhaḥ smṛtaḥ
brahmacārigṛhasthānāṃ yatīnāṃ kramaśo bhavet
utpattirbrahmacāriṇāṃ gṛhasthānāṃ sthitiḥ sadā
yatīnāṃ saṃhṛtir nyāsaḥ siddhir bhavati nānyathā
aṅganyāsaḥ karanyāso dehanyāsa iti tridhā
utpattyāditribhedena vakṣyate te varānane
nyasetpūrvaṃ karanyāsaṃ dehanyāsam anantaram
aṅganyāsaṃ tataḥ paścādakṣarāṇāṃ vidhikramāt
mūrdhādipādaparyantamutpattinyāsa ucyate
pādādimūrdhaparyantaṃ saṃhāro bhavati priye
hṛdayāsyagalanyāsaḥ sthitinyāsa udāhṛtaḥ
brahmacārigṛhasthānāṃ yatīnāṃ caiva śobhane
saśiraskaṃ tato dehaṃ sarvamantreṇa saṃspṛśet
sa dehanyāsa ityuktaḥ sarveṣāṃ sama eva sa
dakṣiṇāṅguṣṭhamārabhya vāmāṅguṣṭhānta eva hi
nyasyate yattadutpattirviparītaṃ tu saṃhṛtiḥ
aṅguṣṭhādikaniṣṭhāntaṃ nyasyate hastayor dvayoḥ
atīva bhogado devi sthitinyāsaḥ kuṭuṃbinām
karanyāsaṃ purā kṛtvā dehanyāsam anantaram
aṅganyāsaṃ nyasetpaścādeṣa sādhāraṇo vidhiḥ
oṅkāraṃ saṃpuṭīkṛtya sarvāṅgeṣu ca vinyaset
karayorubhayoścaiva daśāgrāṃguliṣu kramāt
prakṣālya pādāvācamya śucirbhūtvā samāhitaḥ
prāṅmukhodaṅmukho vāpi nyāsakarma samācaret
smaret pūrvam ṛṣiṃ chando daivataṃ bījameva ca
śaktiṃ ca paramātmānaṃ guruṃ caiva varānane
mantreṇa pāṇī saṃmṛjya talayoḥ praṇavaṃ nyaset
aṅgulīnāṃ ca sarveṣāṃ tathā cādyantaparvasu
sabindukāni bījāni pañca madhyamaparvasu
utpattyāditribhedena nyasedāśramataḥ kramāt
ubhābhyāmeva pāṇibhyāmāpādatalamastakam
mantreṇa saṃspṛśeddehaṃ praṇavenaiva saṃpuṭam
mūrdhni vaktre ca kaṇṭhe ca hṛdaye guhyake tathā
pādayor ubhayoścaiva guhye ca hṛdaye tathā
kaṇṭhe ca mukhamadhye ca mūrdhni ca praṇavādikam
hṛdaye guhyake caiva pādayormūrdhni vāci vā
kaṇṭhe caiva nyasedeva praṇavāditribhedataḥ
kṛtvāṅganyāsamevaṃ hi mukhāni parikalpayet
pūrvādi cordhvaparyantaṃ nakārādi yathākramam
ṣaḍaṅgāni nyasetpaścādyathāsthānaṃ ca śobhanam
namaḥ svāhā vaṣaḍḍhuṃ ca vauṣaṭphaṭkārakaiḥ saha
praṇavaṃ hṛdayaṃ vidyān nakāraḥ śira ucyate
śikhā makāra ākhyātaḥ śikāraḥ kavacaṃ tathā
ākāro netramastraṃ tu yakāraḥ parikīrtitaḥ
itthamaṅgāni vinyasya tato vai bandhayeddiśaḥ
vighneśo mātaro durgā kṣetrajño devatā diśaḥ
āgneyādiṣu koṇeṣu caturṣvapi yathākramam
aṅguṣṭhatarjanyagrābhyāṃ saṃsthāpya sumukhaṃ śubham
rakṣadhvamiti coktvā tu namaskuryātpṛthakpṛthak
gale madhye tathāṅguṣṭhe tarjanyādyāṅgulīṣu ca
aṅguṣṭhena karanyāsaṃ kuryādeva vicakṣaṇaḥ
evaṃ nyāsamimaṃ proktaṃ sarvapāpaharaṃ śubham
sarvasiddhikaraṃ puṇyaṃ sarvarakṣākaraṃ śivam
nyaste mantre 'tha subhage śaṅkarapratimo bhavet
janmāntarakṛtaṃ pāpamapi naśyati tatkṣaṇāt
evaṃ vinyasya medhāvī śuddhakāyo dṛḍhavrataḥ
japetpañcākṣaraṃ mantraṃ labdhvācāryaprasādataḥ
ataḥ paraṃ pravakṣyāmi mantrasaṃgrahaṇaṃ śubhe
yaṃ vinā niṣphalaṃ nityaṃ yena vā saphalaṃ bhavet
ājñāhīnaṃ kriyāhīnaṃ śraddhāhīnam amānasam
ājñaptaṃ dakṣiṇāhīnaṃ sadā japtaṃ ca niṣphalam
ājñāsiddhaṃ kriyāsiddhaṃ śraddhāsiddhaṃ sumānasam
evaṃ ca dakṣiṇāsiddhaṃ mantraṃ siddhaṃ yatastataḥ
upāgamya guruṃ vipraṃ mantratattvārthavedinam
jñāninaṃ sadguṇopetaṃ dhyānayogaparāyaṇam
toṣayettaṃ prayatnena bhāvaśuddhisamanvitaḥ
vācā ca manasā caiva kāyena draviṇena ca
ācāryaṃ pūjayecchiṣyaḥ sarvadātiprayatnataḥ
hastyaśvaratharatnāni kṣetrāṇi ca gṛhāṇi ca
bhūṣaṇāni ca vāsāṃsi dhānyāni vividhāni ca
etāni gurave dadyād bhaktyā ca vibhave sati
vittaśāṭhyaṃ na kurvīta yadīcchetsiddhimātmanaḥ
paścānnivedayeddevi ātmānaṃ saparicchadam
evaṃ sampūjya vidhivadyathāśakti tvavañcayan
ādadīta gurormantraṃ jñānaṃ caiva krameṇa tu
evaṃ tuṣṭo guruḥ śiṣyaṃ pūjitaṃ vatsaroṣitam
śuśrūṣum anahaṅkāram upavāsakṛśaṃ śucim
snāpayitvā tu śiṣyāya brāhmaṇānapi pūjya ca
samudratīre nadyāṃ ca goṣṭhe devālaye'pi vā
śucau deśe gṛhe vāpi kāle siddhikare tithau
nakṣatre śubhayoge ca sarvadā doṣavarjite
anugṛhya tato dadyācchivajñānam anuttamam
svareṇoccārayet samyag ekānte'pi prasannadhīḥ
uccāryoccārayitvā tu ācāryaḥ siddhidaḥ svayam
śivaṃ cāstu śubhaṃ cāstu śobhano'stu priyo'stviti
evaṃ labdhvā paraṃ mantraṃ jñānaṃ caiva gurostataḥ
japennityaṃ sasaṃkalpaṃ puraścaraṇameva ca
yāvajjīvaṃ japennityam aṣṭottarasahasrakam
anaśnaṃstatparo bhūtvā sa yāti paramāṃ gatim
japedakṣaralakṣaṃ vai caturguṇitamādarāt
naktāśī saṃyamī yaś ca pauraścaraṇikaḥ smṛtaḥ
puraścaraṇajāpī vāpi vā nityajāpakaḥ
acirātsiddhikāṅkṣī tu tayoranyataro bhavet
yaḥ puraścaraṇaṃ kṛtvā nityajāpī bhavennaraḥ
tasya nāsti samo loke sa siddhaḥ siddhido vaśī
āsanaṃ ruciraṃ baddhvā maunī caikāgramānasaḥ
prāṅmukhodaṅmukho vāpi japenmantramanuttamam
ādyāntayor japasyāpi kuryādvai prāṇasaṃyamān
tathā cānte japedbījaṃ śatamaṣṭottaraṃ śubham
catvāriṃśatsamāvṛtti prāṇānāyamya saṃsmaret
pañcākṣarasya mantrasya prāṇāyāma udāhṛtaḥ
prāṇāyāmādbhavetkṣipraṃ sarvapāpaparikṣayaḥ
indriyāṇāṃ vaśitvaṃ ca tasmātprāṇāṃś ca saṃyamet
gṛhe japaḥ samaṃ vidyādgoṣṭhe śataguṇaṃ bhavet
nadyāṃ śatasahasraṃ tu anantaḥ śivasannidhau
samudratīre devahrade girau devālayeṣu ca
puṇyāśrameṣu sarveṣu japaḥ koṭiguṇo bhavet
śivasya saṃnidhāne ca sūryasyāgre gurorapi
dīpasya gorjalasyāpi japakarma praśasyate
aṅgulījapasaṃkhyānamekamekaṃ śubhānane
rekhairaṣṭaguṇaṃ proktaṃ putrajīvaphalair daśa
śataṃ vai śaṅkhamaṇibhiḥ pravālaiś ca sahasrakam
sphāṭikair daśasāhasraṃ mauktikairlakṣamucyate
padmākṣairdaśalakṣaṃ tu sauvarṇaiḥ koṭirucyate
kuśagranthyā ca rudrākṣairanantaguṇamucyate
pañcaviṃśati mokṣārthaṃ saptaviṃśati pauṣṭikam
triṃśacca dhanasaṃpattyai pañcāśaccābhicārikam
tatpūrvābhimukhaṃ vaśyaṃ dakṣiṇaṃ cābhicārikam
paścimaṃ dhanadaṃ vidyāduttaraṃ śāntikaṃ bhavet
aṅguṣṭhaṃ mokṣadaṃ vidyāttarjanī śatrunāśanī
madhyamā dhanadā śāntiṃ karotyeṣā hy anāmikā
kaniṣṭhā rakṣaṇīyā sā japakarmaṇi śobhane
aṅguṣṭhena japejjapyamanyairaṅgulibhiḥ saha
aṅguṣṭhena vinā karma kṛtaṃ tadaphalaṃ yataḥ
śṛṇuṣva sarvayajñebhyo japayajño viśiṣyate
hiṃsayā te pravartante japayajño na hiṃsayā
yāvantaḥ karmayajñāḥ syuḥ pradānāni tapāṃsi ca
sarve te japayajñasya kalāṃ nārhanti ṣoḍaśīm
māhātmyaṃ vācikasyaiva japayajñasya kīrtitam
tasmācchataguṇopāṃśuḥ sahasro mānasaḥ smṛtaḥ
yad uccanīcasvaritaiḥ śabdaiḥ spaṣṭapadākṣaraiḥ
mantramuccārayedvācā japayajñaḥ sa vācikaḥ
śanairuccārayenmantram īṣad oṣṭhau tu cālayet
kiṃcit karṇāntaraṃ vidyād upāṃśuḥ sa japaḥ smṛtaḥ
dhiyā yadakṣaraśreṇyā varṇādvarṇaṃ padātpadam
śabdārthaṃ cintayedbhūyaḥ sa tūkto mānaso japaḥ
trayāṇāṃ japayajñānāṃ śreyān syāduttarottaraḥ
bhavedyajñaviśeṣeṇa vaiśiṣṭyaṃ tatphalasya ca
japena devatā nityaṃ stūyamānā prasīdati
prasannā vipulān bhogāndadyānmuktiṃ ca śāśvatīm
yakṣarakṣaḥpiśācāś ca grahāḥ sarve ca bhīṣaṇāḥ
jāpinaṃ nopasarpanti bhayabhītāḥ samantataḥ
japena pāpaṃ śamayedaśeṣaṃ yattatkṛtaṃ janmaparaṃparāsu
japena bhogān jayate ca mṛtyuṃ japena siddhiṃ labhate ca muktim
evaṃ labdhvā śivaṃ jñānaṃ jñātvā japavidhikramam
sadācārī japannityaṃ dhyāyan bhadraṃ samaśnute
sadācāraṃ pravakṣyāmi samyagdharmasya sādhanam
yasmādācārahīnasya sādhanaṃ niṣphalaṃ bhavet
ācāraḥ paramo dharma ācāraḥ paramaṃ tapaḥ
ācāraḥ paramā vidyā ācāraḥ paramā gatiḥ
sadācāravatāṃ puṃsāṃ sarvatrāpyabhayaṃ bhavet
tadvadācārahīnānāṃ sarvatraiva bhayaṃ bhavet
sadācāreṇa devatvam ṛṣitvaṃ ca varānane
upayānti kuyonitvaṃ tadvad ācāralaṅghanāt
ācārahīnaḥ puruṣo loke bhavati ninditaḥ
tasmātsaṃsiddhimanvicchansamyagācāravān bhavet
durvṛttaḥ śuddhibhūyiṣṭhaḥ pāpīyān jñānadūṣakaḥ
varṇāśramavidhānoktaṃ dharmaṃ kurvīta yatnataḥ
yasya yadvihitaṃ karma tatkurvanmatpriyaḥ sadā
saṃdhyopāsanaśīlaḥ syātsāyaṃ prātaḥ prasannadhīḥ
udayāstamayātpūrvamāramya vidhinā śuciḥ
kāmānmohādbhayāllobhātsaṃdhyāṃ nātikrameddvijaḥ
saṃdhyātikramaṇādvipro brāhmaṇyātpatate yataḥ
asatyaṃ na vadet kiṃcinna satyaṃ ca parityajet
yatsatyaṃ brahma ityāhurasatyaṃ brahmadūṣaṇam
anṛtaṃ paruṣaṃ śāṭhyaṃ paiśunyaṃ pāpahetukam
paradārānparadravyaṃ parahiṃsāṃ ca sarvadā
kvaciccāpi na kurvīta vācā ca manasā tathā
śūdrānnaṃ yātayāmānnaṃ naivedyaṃ śrāddhameva ca
gaṇānnaṃ samudāyānnaṃ rājānnaṃ ca vivarjayet
annaśuddhau sattvaśuddhirna mṛdā na jalena vai
sattvaśuddhau bhavetsiddhis tato'nnaṃ pariśodhayet
rājapratigrahair dagdhān brāhmaṇān brahmavādinaḥ
svinnānāmapi bījānāṃ punarjanma na vidyate
rājapratigraho ghoro buddhvā cādau viṣopamaḥ
budhena parihartavyaḥ śvamāṃsaṃ cāpi varjayet
asnātvā na ca bhuñjīyād ajapo 'gnim apūjya ca
parṇapṛṣṭhe na bhuñjīyādrātrau dīpaṃ vinā tathā
bhinnabhāṇḍe ca rathyāyāṃ patitānāṃ ca saṃnidhau
śūdraśeṣaṃ na bhuñjīyātsahānnaṃ śiśukairapi
śuddhānnaṃ snigdham aśnīyāt saṃskṛtaṃ cābhimantritam
bhoktā śiva iti smṛtvā maunī caikāgramānasaḥ
āsyena na pibettoyaṃ tiṣṭhannañjalināpi vā
vāmahastena śayyāyāṃ tathaivānyaṃkareṇa vā
vibhītakārkakārañjasnuhicchāyāṃ na cāśrayet
staṃbhadīpamanuṣyāṇāmanyeṣāṃ prāṇināṃ tathā
eko na gacchedadhvānaṃ bāhubhyāṃ nottarennadīm
nāvaroheta kūpādiṃ nāroheduccapādapān
sūryāgnijaladevānāṃ gurūṇāṃ vimukhaḥ śubhe
na kuryādiha kāryāṇi japakarma śubhāni vā
agnau na tāpayetpādau hastaṃ padbhyāṃ na saṃspṛśet
agnernocchrayam āsīta nāgnau kiṃcin malaṃ tyajet
na jalaṃ tāḍayetpadbhyāṃ nāṃbhasyaṅgamalaṃ tyajet
malaṃ prakṣālayet tīre prakṣālya snānamācaret
nakhāgrakeśanirdhūtasnānavastraghaṭodakam
aśrīkaraṃ manuṣyāṇām aśuddhaṃ saṃspṛśedyadi
ajāśvānakhuroṣṭrāṇāṃ mārjanāt tuṣareṇukān
saṃspṛśed yadi mūḍhātmā śriyaṃ hanti harerapi
mārjāraś ca gṛhe yasya so'pyantyajasamo naraḥ
bhojayedyastu viprendrān mārjārasaṃnidhau yadi
taccāṇḍālasamaṃ jñeyaṃ nātra kāryā vicāraṇā
sphigvātaṃ śūrpavātaṃ ca vātaṃ prāṇamukhānilam
sukṛtāni harantyete saṃspṛṣṭāḥ puruṣasya tu
uṣṇīṣī kañcukī nagno muktakeśo malāvṛtaḥ
apavitrakaro'śuddhaḥ pralapanna japet kvacit
krodho madaḥ kṣudhā tandrā niṣṭhīvanavijṛmbhaṇe
śvanīcadarśanaṃ nidrā pralāpāste japadviṣaḥ
eteṣāṃ saṃbhave vāpi kuryātsūryādidarśanam
ācamya vā japeccheṣaṃ kṛtvā vā prāṇasaṃyamam
sūryo'gniścandramāścaiva grahanakṣatratārakāḥ
ete jyotīṃṣi proktāni vidvadbhir brāhmaṇais tathā
prasārya pādau na japetkukkuṭāsana eva ca
anāsanaḥ śayāno vā rathyāyāṃ śūdrasannidhau
raktabhūmyāṃ ca khaṭvāyāṃ na japejjāpakas tathā
āsanastho japetsamyak mantrārthagatamānasaḥ
kauśeyaṃ vyāghracarmaṃ vā cailaṃ taulamathāpi vā
dāravaṃ tālaparṇaṃ vā āsanaṃ parikalpayet
trisaṃdhyaṃ tu guroḥ pūjā kartavyā hitamicchatā
yo guruḥ sa śivaḥ prokto yaḥ śivaḥ sa guruḥ smṛtaḥ
yathā śivas tathā vidyā yathā vidyā tathā guruḥ
śivavidyāgurostasmādbhaktyā ca sadṛśaṃ phalam
sarvadevamayo devi sarvaśaktimayo hi saḥ
saguṇo nirguṇo vāpi tasyājñāṃ śirasā vahet
śreyo'rthī yastu gurvājñāṃ manasāpi na laṅghayet
gurvājñāpālakaḥ samyak jñānasaṃpattimaśnute
gacchaṃstiṣṭhansvapan bhuñjanyadyatkarma samācaret
samakṣaṃ yadi tatsarvaṃ kartavyaṃ gurvanujñayā
gurordevasamakṣaṃ vā na yatheṣṭāsano bhavet
gururdevo yataḥ sākṣāttadgṛhaṃ devamandiram
pāpinā ca yathāsaṃgāt tatpāpaiḥ patanaṃ bhavet
tadvadācāryasaṃgena taddharmaphalabhāgbhavet
yathaiva vahnisaṃparkānmalaṃ tyajati kāñcanam
tathaiva gurusaṃparkātpāpaṃ tyajati mānavaḥ
yathā vahnisamīpastho ghṛtakuṃbho vilīyate
tathā pāpaṃ vilīyeta ācāryasya samīpataḥ
yathā prajvalito vahnir viṣṭhāṃ kāṣṭhaṃ ca nirdahet
gurustuṣṭo dahatyevaṃ pāpaṃ tanmantratejasā
brahmā haris tathā rudro devāś ca munayas tathā
kurvantyanugrahaṃ tuṣṭā gurau tuṣṭe na saṃśayaḥ
karmaṇā manasā vācā guroḥ krodhaṃ na kārayet
tasya krodhena dahyante āyuḥśrījñānasatkriyāḥ
tatkrodhaṃ ye kariṣyanti teṣāṃ yajñāś ca niṣphalāḥ
japānyaniyamāścaiva nātra kāryā vicāraṇā
gurorviruddhaṃ yadvākyaṃ na vadetsarvayatnataḥ
vaded yadi mahāmohād rauravaṃ narakaṃ vrajet
cittenaiva ca vittena tathā vācā ca suvratāḥ
mithyā na kārayeddevi kriyayā ca guroḥ sadā
durguṇe khyāpite tasya nairguṇyaśatabhāgbhavet
guṇe tu khyāpite tasya sārvaguṇyaphalaṃ bhavet
gurorhitaṃ priyaṃ kuryādādiṣṭo vā na vā sadā
asamakṣaṃ samakṣaṃ vā guroḥ kāryaṃ samācaret
gurorhitaṃ priyaṃ kuryān manovākkāyakarmabhiḥ
kurvanpatatyadho gatvā tatraiva parivartate
tasmātsa sarvadopāsyo vandanīyaś ca sarvadā
samīpastho 'pyanujñāpya vadettadvimukho gurum
evamācāravān bhakto nityaṃ japaparāyaṇaḥ
gurupriyakaro mantraṃ viniyoktuṃ tato'rhati
viniyogaṃ pravakṣyāmi siddhamantraprayojanam
daurbalyaṃ yāti tanmantraṃ viniyogam ajānataḥ
yasya yena viyuñjīta kāryeṇa tu viśeṣataḥ
viniyogaḥ sa vijñeya aihikāmuṣmikaṃ phalam
viniyogajamāyuṣyamārogyaṃ tanunityatā
rājyaiśvaryaṃ ca vijñānaṃ svargo nirvāṇa eva ca
prokṣaṇaṃ cābhiṣekaṃ ca aghamarṣaṇameva ca
snāne ca saṃdhyayoścaiva kuryādekādaśena vai
śuciḥ parvatamāruhya japellakṣamatandritaḥ
mahānadyāṃ dvilakṣaṃ tu dīrghamāyuravāpnuyāt
dūrvāṅkurāstilā vāṇī guḍūcī ghuṭikā tathā
teṣāṃ tu daśasāhasraṃ homamāyuṣyavardhanam
aśvatthavṛkṣamāśritya japellakṣadvayaṃ sudhīḥ
śanaiścaradine spṛṣṭvā dīrghāyuṣyaṃ labhennaraḥ
śanaiścaradine 'śvatthaṃ pāṇibhyāṃ saṃspṛśetsudhīḥ
japedaṣṭottaraśataṃ somamṛtyuharo bhavet
ādityābhimukho bhūtvā japellakṣamananyadhīḥ
arkairaṣṭaśataṃ japtvā juhvanvyādhervimucyate
samastavyādhiśāntyarthaṃ palāśasamidhair naraḥ
hutvā daśasahasraṃ tu nirogī manujo bhavet
nityamaṣṭaśataṃ japtvā pibed ambho'rkasannidhau
audaryairvyādhibhiḥ sarvairmāsenaikena mucyate
ekādaśena bhuñjīyādannaṃ caivābhimantritam
bhakṣyaṃ cānyattathā peyaṃ viṣamapyamṛtaṃ bhavet
japel lakṣaṃ tu pūrvāhṇe hutvā cāṣṭaśatena vai
sūryaṃ nityamupasthāya samyagārogyamāpnuyāt
nadītoyena sampūrṇaṃ ghaṭaṃ saṃspṛśya śobhanam
japtvāyutaṃ ca tatsnānādrogāṇāṃ bheṣajaṃ bhavet
aṣṭāviṃśajjapitvānnam aśnīyād anvahaṃ śuciḥ
hutvā ca tāvatpālāśair evaṃ vārogyam aśnute
candrasūryagrahe pūrvam upoṣya vidhinā śuciḥ
yāvadgrahaṇamokṣaṃ tu tāvannadyāṃ samāhitaḥ
japetsamudragāminyāṃ vimokṣe grahaṇasya tu
aṣṭottarasahasreṇa pibedbrāhmīrasaṃ dvijāḥ
aihikāṃ labhate medhāṃ sarvaśāstradharāṃ śubhām
sārasvatī bhaveddevī tasya vāgatimānuṣī
grahanakṣatrapīḍāsu japedbhaktyāyutaṃ naraḥ
hutvā cāṣṭasahasraṃ tu grahapīḍāṃ vyapohati
duḥsvapnadarśane snātvā japedvai cāyutaṃ naraḥ
ghṛtenāṣṭaśataṃ hutvā sadyaḥ śāntirbhaviṣyati
candrasūryagrahe liṅgaṃ samabhyarcya yathāvidhi
yat kiṃcit prārthayed devi japedayutamādarāt
saṃnidhāvasya devasya śuciḥ saṃyatamānasaḥ
sarvānkāmānavāpnoti puruṣo nātra saṃśayaḥ
gajānāṃ turagāṇāṃ tu gojātīnāṃ viśeṣataḥ
vyādhyāgame śucirbhūtvā juhuyātsamidhāhutim
māsamabhyarcya vidhināyutaṃ bhaktisamanvitaḥ
teṣāmṛddhiś ca śāntiś ca bhaviṣyati na saṃśayaḥ
utpāte śatrubādhāyāṃ juhuyādayutaṃ śuciḥ
pālāśasamidhair devi tasya śāntirbhaviṣyati
ābhicārikabādhāyāmetaddevi samācaret
pratyag bhavati tacchaktiḥ śatroḥ pīḍā bhaviṣyati
vidveṣaṇārthaṃ juhuyādvaibhītasamidhāṣṭakam
akṣarapratilomyena ārdreṇa rudhireṇa vā
viṣeṇa rudhirābhyakto vidveṣaṇakaraṃ nṛṇām
prāyaścittaṃ pravakṣyāmi sarvapāpaviśuddhaye
pāpaśuddhiryathā samyak kartumabhyudyato naraḥ
pāpaśuddhir yataḥ samyag jñānasaṃpattihaitukī
pāpaśuddhirna cetpuṃsaḥ kriyāḥ sarvāścaniṣphalāḥ
jñānaṃ ca hīyate tasmātkartavyaṃ pāpaśodhanam
vidyālakṣmīviśuddhyarthaṃ māṃ dhyātvāñjalinā śubhe
śivenaikādaśenādbhir abhiṣiñcetsamantataḥ
aṣṭottaraśatenaiva snāyātpāpaviśuddhaye
sarvatīrthaphalaṃ tacca sarvapāpaharaṃ śubham
saṃdhyopāsanavicchede japedaṣṭaśataṃ naraḥ
viḍvarāhaiś ca cāṇḍālairdurjanaiḥ kukkuṭairapi
spṛṣṭamannaṃ na bhuñjīta bhuktvā cāṣṭaśataṃ japet
brahmahatyāviśuddhyarthaṃ japellakṣāyutaṃ naraḥ
pātakānāṃ tadardhaṃ syānnātra kāryā vicāraṇā
upapātakaduṣṭānāṃ tadardhaṃ parikīrtitam
śeṣāṇāmapi pāpānāṃ japetpañcasahasrakam
ātmabodhaparaṃ guhyaṃ śivabodhaprakāśakam
śivaḥ syātsa japenmantraṃ pañcalakṣam anākulaḥ
pañcavāyujayaṃ bhadre prāpnoti manujaḥ sukham
japecca pañcalakṣaṃ tu vigṛhītendriyaḥ śuciḥ
pañcendriyāṇāṃ vijayo bhaviṣyati varānane
dhyānayukto japedyastu pañcalakṣam anākulaḥ
viṣayāṇāṃ ca pañcānāṃ jayaṃ prāpnoti mānavaḥ
caturthaṃ pañcalakṣaṃ tu yo japedbhaktisaṃyutaḥ
bhūtānāmiha pañcānāṃ vijayaṃ manujo labhet
caturlakṣaṃ japedyastu manaḥ saṃyamya yatnataḥ
samyagvijayamāpnoti karaṇānāṃ varānane
pañcaviṃśatilakṣāṇāṃ japena kamalānane
pañcaviṃśatitattvānāṃ vijayaṃ manujo labhet
madhyarātre 'tinirvāte japedayutamādarāt
brahmasiddhimavāpnoti vratenānena suṃdari
japellakṣamanālasyo nirvāte dhvanivarjite
madhyarātre ca śivayoḥ paśyatyeva na saṃśayaḥ
andhakāravināśaś ca dīpasyeva prakāśanam
hṛdayāntarbahirvāpi bhaviṣyati na saṃśayaḥ
sarvasaṃpatsamṛddhyarthaṃ japedayutamātmavān
sabījasaṃpuṭaṃ mantraṃ śatalakṣaṃ japecchuciḥ
matsāyujyamavāpnoti bhaktimān kimataḥ param
iti te sarvamākhyātaṃ pañcākṣaravidhikramam
yaḥ paṭhecchṛṇuyādvāpi sa yāti paramāṃ gatim
śrāvayecca dvijāñchuddhānpañcākṣaravidhikramam
daive karmaṇi pitrye vā śivaloke mahīyate
iti śrīliṅgamahāpurāṇe pūrvabhāge pañcākṣaramāhātmyaṃ nāma pañcāśītitamo 'dhyāyaḥ
ṛṣaya ūcuḥ
japācchreṣṭhatamaṃ prāhurbrāhmaṇā dagdhakilbiṣāḥ
viraktānāṃ prabuddhānāṃ dhyānayajñaṃ suśobhanam
tasmādvadasva sūtādya dhyānayajñam aśeṣataḥ
vistārātsarvayatnena viraktānāṃ mahātmanām
teṣāṃ tadvacanaṃ śrutvā munīnāṃ dīrghasattriṇām
rudreṇa kathitaṃ prāha guhāṃ prāpya mahātmanām
saṃhṛtya kālakūṭākhyaṃ viṣaṃ vai viśvakarmaṇā
sūta uvāca
guhāṃ prāpya sukhāsīnaṃ bhavānyā saha śaṅkaram
munayaḥ saṃśitātmānaḥ praṇemustaṃ guhāśrayam
astuvaṃś ca tataḥ sarve nīlakaṇṭhamumāpatim
atyugraṃ kālakūṭākhyaṃ saṃhṛtaṃ bhagavaṃstvayā
ataḥ pratiṣṭhitaṃ sarvaṃ tvayā deva vṛṣadhvaja
teṣāṃ tadvacanaṃ śrutvā bhagavānnīlalohitaḥ
prahasanprāha viśvātmā sanandanapurogamān
kimanena dvijaśreṣṭhā viṣaṃ vakṣye sudāruṇam
saṃharettadviṣaṃ yastu sa samartho hyanena kim
na viṣaṃ kālakūṭākhyaṃ saṃsāro viṣamucyate
tasmātsarvaprayatnena saṃhareta sudāruṇam
saṃsāro dvividhaḥ proktaḥ svādhikārānurūpataḥ
puṃsāṃ saṃmūḍhacittānām asaṃkṣīṇaḥ sudāruṇaḥ
īṣaṇārāgadoṣeṇa sargo jñānena suvratāḥ
tadvaśādeva sarveṣāṃ dharmādharmau na saṃśayaḥ
asannikṛṣṭe tvarthe'pi śāstraṃ tacchravaṇātsatām
buddhimutpādayatyeva saṃsāre viduṣāṃ dvijāḥ
tasmāddṛṣṭānuśravikaṃ duṣṭamityubhayātmakam
saṃtyajetsarvayatnena viraktaḥ so'bhidhīyate
śāstramityucyate bhāgaṃ śruteḥ karmasu taddvijāḥ
mūrdhānaṃ brahmaṇaḥ sāramṛṣīṇāṃ karmaṇaḥ phalam
nanu svabhāvaḥ sarveṣāṃ kāmo dṛṣṭo na cānyathā
śrutiḥ pravartikā teṣāmiti karmaṇyatadvidaḥ
nivṛttilakṣaṇo dharmaḥ samarthānām ihocyate
tasmādajñānamūlo hi saṃsāraḥ sarvadehinām
kalā saṃśoṣamāyāti karmaṇānyasvabhāvataḥ
sakalastrividho jīvo jñānahīnastvavidyayā
nārakī pāpakṛtsvargī puṇyakṛt puṇyagauravāt
vyatimiśreṇa vai jīvaścaturdhā saṃvyavasthitaḥ
udbhijjaḥ svedajaścaiva aṇḍajo vai jarāyujaḥ
evaṃ vyavasthito dehī karmaṇājño hyanirvṛtaḥ
prajayā karmaṇā muktirdhanena ca satāṃ na hi
tyāgenaikena muktiḥ syāttadabhāvādbhramatyasau
evamajñānadoṣeṇa nānākarmavaśena ca
ṣaṭkauśikaṃ samudbhūtaṃ bhajatyeṣa kalevaram
garbhe duḥkhānyanekāni yonimārge ca bhūtale
kaumāre yauvane caiva vārddhake maraṇe'pi vā
vicārataḥ satāṃ duḥkhaṃ strīsaṃsargādibhir dvijāḥ
duḥkhenaikena vai duḥkhaṃ praśāmyatīha duḥkhinaḥ
na jātu kāmaḥ kāmānām upabhogena śāmyati
haviṣā kṛṣṇavartmeva bhūya evābhivardhate
tasmādvicārato nāsti saṃyogādapi vai nṛṇām
arthānām arjane'pyevaṃ pālane ca vyaye tathā
paiśāce rākṣase duḥkhaṃ yākṣe caiva vicārataḥ
gāndharve ca tathā cāndre saumyaloke dvijottamāḥ
prājāpatye tathā brāhme prākṛte pauruṣe tathā
kṣayasātiśayādyaistu duḥkhairduḥkhāni suvratāḥ
tāni bhāgyānyaśuddhāni saṃtyajecca dhanāni ca
tasmādaṣṭaguṇaṃ bhogaṃ tathā ṣoḍaśadhā sthitam
caturviṃśatprakāreṇa saṃsthitaṃ cāpi suvratāḥ
dvātriṃśadbhedamanaghāścatvāriṃśadguṇaṃ punaḥ
tathāṣṭacatvāriṃśacca ṣaṭpañcāśatprakārataḥ
catuḥṣaṣṭividhaṃ caiva duḥkhameva vivekinaḥ
pārthivaṃ ca tathāpyaṃ ca taijasaṃ ca vicārataḥ
vāyavyaṃ ca tathā vyaumamānasaṃ ca yathākramam
ābhimānikamapyevaṃ bauddhaṃ prākṛtameva ca
duḥkhameva na saṃdeho yogināṃ brahmavādinām
gauṇaṃ gaṇeśvarāṇāṃ ca duḥkhameva vicārataḥ
ādau madhye tathā cānte sarvalokeṣu sarvadā
vartamānāni duḥkhāni bhaviṣyāṇi yathātatham
doṣaduṣṭeṣu deśeṣu duḥkhāni vividhāni ca
na bhāvayantyatītāni hyajñāne jñānamāninaḥ
kṣudvyādheḥ parihārārthaṃ na sukhāyānnamucyate
yathetareṣāṃ rogāṇāmauṣadhaṃ na sukhāya tat
śītoṣṇavātavarṣādyais tattatkāleṣu dehinām
duḥkhameva na saṃdeho na jānanti hyapaṇḍitāḥ
svarge'pyevaṃ muniśreṣṭhā hyaviśuddhakṣayādibhiḥ
rogair nānāvidhair grastā rāgadveṣabhayādibhiḥ
chinnamūlataruryadvadavaśaḥ patati kṣitau
puṇyavṛkṣakṣayāttadvadgāṃ patanti divaukasaḥ
duḥkhābhilāṣaniṣṭhānāṃ duḥkhabhogādisaṃpadām
asmāttu patatāṃ duḥkhaṃ kaṣṭaṃ svargāddivaukasām
narake duḥkhamevātra narakāṇāṃ niṣevaṇāt
vihitākaraṇāccaiva varṇināṃ munipuṅgavāḥ
yathā mṛgo mṛtyubhayasya bhīta ucchinnavāso na labheta nidrām
evaṃ yatirdhyānaparo mahātmā saṃsārabhīto na labheta nidrām
kīṭapakṣimṛgāṇāṃ ca paśūnāṃ gajavājinām
dṛṣṭam evāsukhaṃ tasmāt tyajataḥ sukhamuttamam
vaimānikānāmapyevaṃ duḥkhaṃ kalpādhikāriṇām
sthānābhimānināṃ caiva manvādīnāṃ ca suvratāḥ
devānāṃ caiva daityānāmanyonyavijigīṣayā
duḥkhameva nṛpāṇāṃ ca rākṣasānāṃ jagattraye
śramārthamāśramaścāpi varṇānāṃ paramārthataḥ
āśramairna ca devaiś ca yajñaiḥ sāṃkhyairvratais tathā
ugraistapobhir vividhairdānairnānāvidhairapi
na labhante tathātmānaṃ labhante jñāninaḥ svayam
tasmātsarvaprayatnena caretpāśupatavratam
bhasmaśāyī bhavennityaṃ vrate pāśupate budhaḥ
pañcārthajñānasampannaḥ śivatattve samāhitaḥ
kaivalyakaraṇaṃ yogaṃ vividhakarmacchidaṃ budhaḥ
pañcārthayogasampanno duḥkhāntaṃ vrajate sudhīḥ
parayā vidyayā vedyaṃ vidantyaparayā na hi
dve vidye veditavye hi parā caivāparā tathā
aparā tatra ṛgvedo yajurvedo dvijottamāḥ
sāmavedastathātharvo vedaḥ sarvārthasādhakaḥ
śikṣā kalpo vyākaraṇaṃ niruktaṃ chanda eva ca
jyotiṣaṃ cāparā vidyā parākṣaramiti sthitam
tadadṛśyaṃ tadagrāhyamagotraṃ tadavarṇakam
tad acakṣus tad aśrotraṃ tad apāṇi apādakam
tad ajātam abhūtaṃ ca tad aśabdaṃ dvijottamāḥ
asparśaṃ tadarūpaṃ ca rasagandhavivarjitam
avyayaṃ cāpratiṣṭhaṃ ca tannityaṃ sarvagaṃ vibhum
mahāntaṃ tad bṛhantaṃ ca tadajaṃ cinmayaṃ dvijāḥ
aprāṇamamanaskaṃ ca tadasnigdhamalohitam
aprameyaṃ tadasthūlamadīrghaṃ tadanulbaṇam
ahrasvaṃ tadapāraṃ ca tadānandaṃ tadacyutam
anapāvṛtamadvaitaṃ tadanantamagocaram
asaṃvṛtaṃ tadātmaikaṃ parā vidyā na cānyathā
parāpareti kathite naiveha paramārthataḥ
ahameva jagatsarvaṃ mayyeva sakalaṃ jagat
matta utpadyate tiṣṭhanmayi mayyeva līyate
matto nānyaditīkṣeta manovākpāṇibhis tathā
sarvamātmani saṃpaśyetsaccāsacca samāhitaḥ
sarvaṃ hyātmani saṃpaśyan na bāhye kurute manaḥ
adhodṛṣṭyā vitastyāṃ tu nābhyāmuparitiṣṭhati
hṛdayaṃ tadvijānīyād viśvasyāyatanaṃ mahat
hṛdayasyāsya madhye tu puṇḍarīkamavasthitam
dharmakandasamudbhūtaṃ jñānanālaṃ suśobhanam
aiśvaryāṣṭadalaṃ śvetaṃ paraṃ vairāgyakarṇikam
chidrāṇi ca diśo yasya prāṇādyāś ca pratiṣṭhitāḥ
prāṇādyaiścaiva saṃyuktaḥ paśyate bahudhā kramāt
daśaprāṇavahā nāḍyaḥ pratyekaṃ munipuṅgavāḥ
dvisaptatisahasrāṇi nāḍyaḥ samparikīrtitāḥ
netrasthaṃ jāgrataṃ vidyātkaṇṭhe svapnaṃ samādiśet
suṣuptaṃ hṛdayasthaṃ tu turīyaṃ mūrdhani sthitam
jāgre brahmā ca viṣṇuś ca svapne caiva yathākramāt
īśvarastu suṣupte tu turīye ca maheśvaraḥ
vadanty evam athānye 'pi samastakaraṇaiḥ pumān
vartamānastadā tasya jāgradityabhidhīyate
manobuddhir ahaṅkāraṃ cittaṃ ceti catuṣṭayam
yadā vyavasthitastvetaiḥ svapna ityabhidhīyate
karaṇāni vilīnāni yadā svātmani suvratāḥ
suṣuptaḥ karaṇairbhinnasturīyaḥ parikīrtyate
parasturīyātīto'sau śivaḥ paramakāraṇam
jāgratsvapnasuṣuptiś ca turīyaṃ cādhibhautikam
ādhyātmikaṃ ca viprendrāścādhidaivikamucyate
tatsarvamaham eveti veditavyaṃ vijānatā
buddhīndriyāṇi viprendrās tathā karmendriyāṇi ca
manobuddhir ahaṅkāraś cittaṃ ceti catuṣṭayam
adhyātmaṃ pṛthagevedaṃ caturdaśavidhaṃ smṛtam
draṣṭavyaṃ caiva śrotavyaṃ ghrātavyaṃ ca yathākramam
rasitavyaṃ muniśreṣṭhāḥ sparśitavyaṃ tathaiva ca
mantavyaṃ caiva boddhavyam ahaṃkartavyameva ca
tathā cetayitavyaṃ ca vaktavyaṃ munipuṅgavāḥ
ādātavyaṃ ca gantavyaṃ visargāyitameva ca
ānanditavyamityete hyadhibhūtamanukramāt
ādityo'pi diśaścaiva pṛthivī varuṇas tathā
vāyuścandras tathā brahmā rudraḥ kṣetrajña eva ca
agnirindras tathā viṣṇurmitro devaḥ prajāpatiḥ
ādhidaivikamevaṃ hi caturdaśavidhaṃ kramāt
rājñī sudarśanā caiva jitā saumyā yathākramam
moghā rudrāmṛtā satyā madhyamā ca dvijottamāḥ
nāḍī rāśiśukā caiva asurā caiva kṛttikā
bhāsvatī nāḍayaścaitāścaturdaśanibandhanāḥ
vāyavo nāḍimadhyasthā vāhakāś ca caturdaśa
prāṇo vyānastvapānaś ca udānaś ca samānakaḥ
vairambhaś ca tathā mukhyo hyantaryāmaḥ prabhañjanaḥ
kūrmakaś ca tathā śyenaḥ śvetaḥ kṛṣṇas tathānilaḥ
nāga ityeva kathitā vāyavaś ca caturdaśa
yaścakṣuḥṣvatha draṣṭavye tathāditye ca suvratāḥ
nāḍyāṃ prāṇe ca vijñāne tvānande ca yathākramam
hṛdyākāśe ya etasminsarvasminnantare paraḥ
ātmā ekaś ca carati tamupāsīta māṃ prabhum
ajaraṃ tamanantaṃ ca aśokamamṛtaṃ dhruvam
caturdaśavidheṣveva saṃcaratyeka eva saḥ
līyante tāni tatraiva yadanyaṃ nāsti vai dvijāḥ
eka eva hi sarvajñaḥ sarveśastveka eva saḥ
eṣa sarvādhipo devastvantaryāmī mahādyutiḥ
upāsyamānaḥ sarvasya sarvasaukhyaḥ sanātanaḥ
upāsyati na caiveha sarvasaukhyaṃ dvijottamāḥ
upāsyamāno vedaiś ca śāstrairnānāvidhairapi
na vaiṣa vedaśāstrāṇi sarvajño yāsyati prabhuḥ
asyaivānnamidaṃ sarvaṃ na so'nnaṃ bhavati svayam
svātmanā rakṣitaṃ cādyādannabhūtaṃ na kutracit
sarvatra prāṇināmannaṃ prāṇināṃ granthirasmyaham
praśāstā nayanaścaiva pañcātmā sa vibhāgaśaḥ
annamayo'sau bhūtātmā cādyate hyannamucyate
prāṇamayaścendriyātmā saṃkalpātmā manomayaḥ
kālātmā soma eveha vijñānamaya ucyate
sadānandamayo bhūtvā maheśaḥ parameśvaraḥ
so'ham evaṃ jagatsarvaṃ mayyeva sakalaṃ sthitam
paratantraṃ svatantre'pi tadabhāvādvicārataḥ
ekatvamapi nāstyeva dvaitaṃ tatra kutastvaho
evaṃ nāstyatha martyaṃ ca kuto 'mṛtamajodbhavaḥ
nāntaḥprajño bahiḥprajño na cobhayagatas tathā
na prajñānaghanastvevaṃ na prājño jñānapūrvakaḥ
viditaṃ nāsti vedyaṃ ca nirvāṇaṃ paramārthataḥ
nirvāṇaṃ caiva kaivalyaṃ niḥśreyasamanāmayam
amṛtaṃ cākṣaraṃ brahma paramātmā parāparam
nirvikalpaṃ nirābhāsaṃ jñānaṃ paryāyavācakam
prasannaṃ ca yadekāgraṃ tadā jñānamiti smṛtam
ajñānamitaratsarvaṃ nātra kāryā vicāraṇā
itthaṃ prasannaṃ vijñānaṃ gurusaṃparkajaṃ dhruvam
rāgadveṣānṛtakrodhaṃ kāmatṛṣṇādibhiḥ sadā
aparāmṛṣṭamadyaiva vijñeyaṃ muktidaṃ tvidam
ajñānamalapūrvatvātpuruṣo malinaḥ smṛtaḥ
tatkṣayāddhi bhavenmuktirnānyathā janmakoṭibhiḥ
jñānamekaṃ vinā nāsti puṇyapāpaparikṣayaḥ
jñānam evābhyaset tasmān muktyarthaṃ brahmavittamāḥ
jñānābhyāsāddhi vai puṃsāṃ buddhirbhavati nirmalā
tasmātsadābhyasejjñānaṃ tanniṣṭhastatparāyaṇaḥ
jñānenaikena tṛptasya tyaktasaṃgasya yoginaḥ
kartavyaṃ nāsti viprendrā asti cettattvavinna ca
iha loke pare cāpi kartavyaṃ nāsti tasya vai
jīvanmukto yatas tasmād brahmavit paramārthataḥ
jñānābhyāsarato nityaṃ jñānatattvārthavit svayam
kartavyābhyāsamutsṛjya jñānamevādhigacchati
varṇāśramābhimānī yastyaktakrodho dvijottamāḥ
anyatra ramate mūḍhaḥ so 'jñānī nātra saṃśayaḥ
saṃsāraheturajñānaṃ saṃsārastanusaṃgrahaḥ
mokṣahetus tathā jñānaṃ muktaḥ svātmanyavasthitaḥ
ajñāne sati viprendrāḥ krodhādyā nātra saṃśayaḥ
krodho harṣas tathā lobho moho dambho dvijottamāḥ
dharmādharmau hi teṣāṃ ca tadvaśāttanusaṃgrahaḥ
śarīre sati vai kleśaḥ so'vidyāṃ saṃtyajedbudhaḥ
avidyāṃ vidyayā hitvā sthitasyaiva ca yoginaḥ
krodhādyā nāśamāyānti dharmādharmau ca vai dvijāḥ
tatkṣayācca śarīreṇa na punaḥ samprayujyate
sa eva muktaḥ saṃsārādduḥkhatrayavivarjitaḥ
evaṃ jñānaṃ vinā nāsti dhyānaṃ dhyātur dvijarṣabhāḥ
jñānaṃ gurorhi saṃparkānna vācā paramārthataḥ
caturvyūhamiti jñātvā dhyātā dhyānaṃ samabhyaset
sahajāgantukaṃ pāpamasthivāgudbhavaṃ tathā
jñānāgnirdahate kṣipraṃ śuṣkendhanam ivānalaḥ
jñānātparataraṃ nāsti sarvapāpavināśanam
abhyasecca sadā jñānaṃ sarvasaṃgavivarjitaḥ
jñāninaḥ sarvapāpāni jīryante nātra saṃśayaḥ
krīḍannapi na lipyeta pāpairnānāvidhairapi
jñānaṃ yathā tathā dhyānaṃ tasmāddhyānaṃ samabhyaset
dhyānaṃ nirviṣayaṃ proktam ādau saviṣayaṃ tathā
ṣaṭprakāraṃ samabhyasya catuḥṣaḍdaśabhis tathā
tathā dvādaśadhā caiva punaḥ ṣoḍaśadhā kramāt
dvidhābhyasya ca yogīndro mucyate nātra saṃśayaḥ
śuddhajāṃbūnadākāraṃ vidhūmāṅgārasannibham
pītaṃ raktaṃ sitaṃ vidyutkoṭikoṭisamaprabham
athavā brahmarandhrasthaṃ cittaṃ kṛtvā prayatnataḥ
na sitaṃ vāsitaṃ pītaṃ na smared brahmavid bhavet
ahiṃsakaḥ satyavādī asteyī sarvayatnataḥ
parigrahavinirmukto brahmacārī dṛḍhavrataḥ
saṃtuṣṭaḥ śaucasampannaḥ svādhyāyanirataḥ sadā
madraktaścābhyaseddhyānaṃ gurusaṃparkajaṃ dhruvam
na budhyati tathā dhyātā sthāpya cittaṃ dvijottamāḥ
na cābhimanyate yogī na paśyati samantataḥ
na ghrāti na śṛṇotyeva līnaḥ svātmani yaḥ svayam
na ca sparśaṃ vijānāti sa vai samarasaḥ smṛtaḥ
pārthive paṭale brahmā vāritattve hariḥ svayam
vāhneye kālarudrākhyo vāyutattve maheśvaraḥ
suṣire sa śivaḥ sākṣātkramādevaṃ vicintayet
kṣitau śarvaḥ smṛto devo hy apāṃ bhava iti smṛtaḥ
rudra eva tathā vahnau ugro vāyau vyavasthitaḥ
bhīmaḥ suṣiranāke 'sau bhāskare maṇḍale sthitaḥ
īśānaḥ somabimbe ca mahādeva iti smṛtaḥ
puṃsāṃ paśupatirdevaścāṣṭadhāhaṃ vyavasthitaḥ
kāṭhinyaṃ yattanau sarvaṃ pārthivaṃ parigīyate
āpyaṃ dravamiti proktaṃ varṇākhyo vahnirucyate
yatsaṃcarati tadvāyuḥ suṣiraṃ yaddvijottamāḥ
tadākāśaṃ ca vijñānaṃ śabdajaṃ vyomasaṃbhavam
tathaiva viprā vijñānaṃ sparśākhyaṃ vāyusaṃbhavam
rūpaṃ vāhneyamityuktamāpyaṃ rasamayaṃ dvijāḥ
gandhākhyaṃ pārthivaṃ bhūyaścintayedbhāskaraṃ kramāt
netre ca dakṣiṇe vāme somaṃ hṛdi vibhuṃ dvijāḥ
ājānu pṛthivītattvam ānābher vārimaṇḍalam
ākaṇṭhaṃ vahnitattvaṃ syāllalāṭāntaṃ dvijottamāḥ
vāyavyaṃ vai lalāṭādyaṃ vyomākhyaṃ vā śikhāgrakam
haṃsākhyaṃ ca tato brahma vyomnaścordhvaṃ tataḥ param
vyomākhyo vyomamadhyastho hyayaṃ prāthamikaḥ smaret
na jīvaḥ prakṛtiḥ sattvaṃ rajaścātha tamaḥ punaḥ
mahāṃstathābhimānaś ca tanmātrāṇīndriyāṇi ca
vyomādīni ca bhūtāni naiveha paramārthataḥ
vyāpya tiṣṭhadyato viśvaṃ sthāṇurityabhidhīyate
udeti sūryo bhītaś ca pavate vāta eva ca
dyotate candramā vahnirjvalatyāpo vahanti ca
dadhāti bhūmirākāśamavakāśaṃ dadāti ca
tadājñayā tataṃ sarvaṃ tasmādvai cintayeddvijāḥ
tenaivādhiṣṭhitaṃ tasmādetatsarvaṃ dvijottamāḥ
sarvarūpamayaḥ śarva iti matvā smaredbhavam
saṃsāraviṣataptānāṃ jñānadhyānāmṛtena vai
pratīkāraḥ samākhyāto nānyathā dvijasattamāḥ
jñānaṃ dharmodbhavaṃ sākṣājjñānād vairāgyasaṃbhavaḥ
vairāgyātparamaṃ jñānaṃ paramārthaprakāśakam
jñānavairāgyayuktasya yogasiddhirdvijottamāḥ
yogasiddhyā vimuktiḥ syātsattvaniṣṭhasya nānyathā
tamovidyāpadacchannaṃ citraṃ yatpadamavyayam
sattvaśaktiṃ samāsthāya śivamabhyarcayeddvijāḥ
yaḥ sattvaniṣṭho madbhakto madarcanaparāyaṇaḥ
sarvato dharmaniṣṭhaś ca sadotsāhī samāhitaḥ
sarvadvandvasaho dhīraḥ sarvabhūtahite rataḥ
ṛjusvabhāvaḥ satataṃ svasthacitto mṛduḥ sadā
amānī buddhimāñchāntastyaktaspardho dvijottamāḥ
sadā mumukṣurdharmajñaḥ svātmalakṣaṇalakṣaṇaḥ
ṛṇatrayavinirmuktaḥ pūrvajanmani puṇyabhāk
jarāyukto dvijo bhūtvā śraddhayā ca guroḥ kramāt
anyathā vāpi śuśrūṣāṃ kṛtvā kṛtrimavarjitaḥ
svargalokamanuprāpya bhuktvā bhogānanukramāt
āsādya bhārataṃ varṣaṃ brahmavijjāyate dvijāḥ
saṃparkājjñānamāsādya jñānino yogavidbhavet
kramo'yaṃ malapūrṇasya jñānaprāpterdvijottamāḥ
tasmādanena mārgeṇa tyaktasaṃgo dṛḍhavrataḥ
saṃsārakālakūṭākhyānmucyate munipuṅgavāḥ
evaṃ saṃkṣepataḥ proktaṃ mayā yuṣmākamacyutam
jñānasyaiveha māhātmyaṃ prasaṃgādiha śobhanam
evaṃ pāśupataṃ yogaṃ kathitaṃ tvīśvareṇa tu
na deyaṃ yasya kasyāpi śivoktaṃ munipuṅgavāḥ
dātavyaṃ yogine nityaṃ bhasmaniṣṭhāya supriyam
yaḥ paṭhecchṛṇuyādvāpi saṃsāraśamanaṃ naraḥ
sa yāti brahmasāyujyaṃ nātra kāryā vicāraṇā
iti śrīliṅgamahāpurāṇe pūrvabhāge saṃsāraviṣakathanaṃ nāma ṣaḍaśītitamo 'dhyāyaḥ
sūta uvāca
niśamya te mahāprājñāḥ kumārādyāḥ pinākinam
procuḥ praṇamya vai bhītāḥ prasannaṃ parameśvaram
evaṃ cedanayā devyā haimavatyā maheśvara
krīḍase vividhairbhogaiḥ kathaṃ vaktumihārhasi
sūta uvāca
evamuktaḥ prahasyeśaḥ pinākī nīlalohitaḥ
prāha tām aṃbikāṃ prekṣya praṇipatya sthitān dvijān
bandhamokṣau na caiveha mama svecchā śarīriṇaḥ
akartajñaḥ paśurjīvo vibhurbhoktā hyaṇuḥ pumān
māyī ca māyayā baddhaḥ karmabhir yujyate tu saḥ
jñānaṃ dhyānaṃ ca bandhaś ca mokṣo nāstyātmano dvijāḥ
yadaivaṃ mayi vidvān yastasyāpi na ca sarvataḥ
eṣā vidyā hyahaṃ vedyaḥ prajñaiṣā ca śrutiḥ smṛtiḥ
dhṛtireṣā mayā niṣṭhā jñānaśaktiḥ kriyā tathā
icchākhyā ca tathā hyājñā dve vidye na ca saṃśayaḥ
na hyeṣā prakṛtirjaivī vikṛtiś ca vicārataḥ
vikāro naiva māyaiṣā sadasadvyaktivarjitā
purā mamājñā madvaktrātsamutpannā sanātanī
pañcavaktrā mahābhāgā jagatāmabhayapradā
tāmājñāṃ sampraviśyāhaṃ cintayan jagatāṃ hitam
saptaviṃśatprakāreṇa sarvaṃ vyāpyānayā śivaḥ
tadāprabhṛti vai mokṣapravṛttirdvijasattamāḥ
sūta uvāca
evamuktvā tadāpaśyadbhavānīṃ parameśvaraḥ
bhavānī ca tamālokya māyāmaharadavyayā
te māyāmalanirmuktā munayaḥ prekṣya pārvatīm
prītā babhūvurmuktāś ca tasmādeṣā parā gatiḥ
umāśaṅkarayorbhedo nāstyeva paramārthataḥ
dvidhāsau rūpamāsthāya sthita eva na saṃśayaḥ
yadā vidvānasaṃgaḥ syādājñayā parameṣṭhinaḥ
tadā muktiḥ kṣaṇādeva nānyathā karmakoṭibhiḥ
kramo 'vivakṣito bhūtavivṛddhaḥ parameṣṭhinaḥ
prasādena kṣaṇānmuktiḥ pratijñaiṣā na saṃśayaḥ
garbhastho jāyamāno vā bālo vā taruṇo'pi vā
vṛddho vā mucyate jantuḥ prasādātparameṣṭhinaḥ
aṇḍajaś codbhijjo vāpi svedajo vāpi mucyate
prasādāddevadevasya nātra kāryā vicāraṇā
eṣa eva jagannātho bandhamokṣakaraḥ śivaḥ
bhūrbhūvaḥsvarmahaś caiva janaḥ sākṣāttapaḥ svayam
satyalokas tathāṇḍānāṃ koṭikoṭiśatāni ca
vigrahaṃ devadevasya tathāṇḍāvaraṇāṣṭakam
saptadvīpeṣu sarveṣu parvateṣu vaneṣu ca
samudreṣu ca sarveṣu vāyuskandheṣu sarvataḥ
tathānyeṣu ca lokeṣu vasanti ca carācarāḥ
sarve bhavāṃśajā nūnaṃ gatistveṣāṃ sa eva vai
sarvo rudro namastasmai puruṣāya mahātmane
viśvaṃ bhūtaṃ tathā jātaṃ bahudhā rudra eva saḥ
rudrājñaiṣā sthitā devī hyanayā muktiraṃbikā
ityevaṃ khecarāḥ siddhā jajalpuḥ prītamānasāḥ
yadāvalokya tān sarvānprasādādanayāṃbikā
tadā tiṣṭhanti sāyujyaṃ prāptāste khecarāḥ prabhoḥ
iti śrīliṅgamahāpurāṇe pūrvabhāge munimohaśamanaṃ nāma saptāśītitamo 'dhyāyaḥ
ṛṣaya ūcuḥ
kena yogena vai sūta guṇaprāptiḥ satāmiha
aṇimādiguṇopetā bhavantyeveha yoginaḥ
tatsarvaṃ vistarātsūta vaktumarhasi sāṃpratam
sūta uvāca
ata ūrdhvaṃ pravakṣyāmi yogaṃ paramadurlabham
pañcadhā saṃsmaredādau sthāpya citte sanātanam
kalpayeccāsanaṃ padmaṃ somasūryāgnisaṃyutam
ṣaḍviṃśacchaktisaṃyuktamaṣṭadhā ca dvijottamāḥ
tataḥ ṣoḍaśadhā caiva punardvādaśadhā dvijāḥ
smarec ca tat tathā madhye devyā devam umāpatim
aṣṭaśaktisamāyuktamaṣṭamūrtimajaṃ prabhum
tābhiścāṣṭavidhā rudrāścatuḥṣaṣṭividhāḥ punaḥ
śaktayaś ca tathā sarvā guṇāṣṭakasamanvitāḥ
evaṃ smaretkrameṇaiva labdhvā jñānamanuttamam
evaṃ pāśupataṃ yogaṃ mokṣasiddhipradāyakam
tasyāṇimādayo viprā nānyathā karmakoṭibhiḥ
tatrāṣṭaguṇamaiśvaryaṃ yogināṃ samudāhṛtam
tatsarvaṃ kramayogena hyucyamānaṃ nibodhata
aṇimā laghimā caiva mahimā prāptireva ca
prākāmyaṃ caiva sarvatra īśitvaṃ caiva sarvataḥ
vaśitvamatha sarvatra yatra kāmāvasāyitā
taccāpi trividhaṃ jñeyamaiśvaryaṃ sārvakāmikam
sāvadyaṃ niravadyaṃ ca sūkṣmaṃ caiva pravartate
sāvadyaṃ nāma yattatra pañcabhūtātmakaṃ smṛtam
indriyāṇi manaścaiva ahaṅkāraś ca yaḥ smṛtaḥ
tatra sūkṣmapravṛttistu pañcabhūtātmikā punaḥ
indriyāṇi manaścittabuddhyahaṅkārasaṃjñitam
tathā sarvamayaṃ caiva ātmasthā khyātireva ca
saṃyoga eva trividhaḥ sūkṣmeṣveva pravartate
punaraṣṭaguṇaścāpi sūkṣmeṣveva vidhīyate
tasya rūpaṃ pravakṣyāmi yathāha bhagavānprabhuḥ
trailokye sarvabhūteṣu yathāsya niyamaḥ smṛtaḥ
aṇimādyaṃ tathāvyaktaṃ sarvatraiva pratiṣṭhitam
trailokye sarvabhūtānāṃ duṣprāpyaṃ samudāhṛtam
tat tasya bhavati prāpyaṃ prathamaṃ yogināṃ balam
laṅghanaṃ plavanaṃ loke rūpamasya sadā bhavet
śīghratvaṃ sarvabhūteṣu dvitīyaṃ tu padaṃ smṛtam
trailokye sarvabhūtānāṃ mahimnā caiva vanditam
mahitvaṃ cāpi loke'smiṃs tṛtīyo yoga ucyate
trailokye sarvabhūteṣu yatheṣṭagamanaṃ smṛtam
prākāmān viṣayān bhuṅkte tathāpratihataḥ kvacit
trailokye sarvabhūtānāṃ sukhaduḥkhaṃ pravartate
īśo bhavati sarvatra pravibhāgena yogavit
vaśyāni cāsya bhūtāni trailokye sacarācare
icchayā tasya rūpāṇi bhavanti na bhavanti ca
yatra kāmāvasāyitvaṃ trailokye sacarācare
śabdaḥ sparśo raso gandho rūpaṃ caiva manas tathā
pravartante 'sya cecchāto na bhavanti yathecchayā
na jāyate na mriyate chidyate na ca bhidyate
na dahyate na muhyeta līyate na ca lipyate
na kṣīyate na kṣarati khidyate na kadācana
kriyate vā na sarvatra tathā vikriyate na ca
agandharasarūpastu asparśaḥ śabdavarjitaḥ
avarṇo hyasvaraś caiva asavarṇastu karhicit
sa bhuṅkte viṣayāṃścaiva viṣayairna ca yujyate
aṇutvāttu paraḥ sūkṣmaḥ sūkṣmatvād apavargikaḥ
vyāpakastvapavargācca vyāpakātpuruṣaḥ smṛtaḥ
puruṣaḥ sūkṣmabhāvāttu aiśvarye parame sthitaḥ
guṇottaramathaiśvarye sarvataḥ sūkṣmamucyate
aiśvaryaṃ cāpratīghātaṃ prāpya yogamanuttamam
apavargaṃ tato gacchetsūkṣmaṃ tatparamaṃ padam
evaṃ pāśupataṃ yogaṃ jñātavyaṃ munipuṅgavāḥ
svargāpavargaphaladaṃ śivasāyujyakāraṇam
athavā gatavijñāno rāgātkarma samācaret
rājasaṃ tāmasaṃ vāpi bhuktvā tatraiva mucyate
tathā sukṛtakarmā tu phalaṃ svarge samaśnute
tasmātsthānātpunaḥ śreṣṭho mānuṣyamupapadyate
tasmādbrahma paraṃ saukhyaṃ brahma śāśvatam uttamam
brahma eva hi seveta brahmaiva hi paraṃ sukham
pariśramo hi yajñānāṃ mahatārthena vartate
bhūyo mṛtyuvaśaṃ yāti tasmānmokṣaḥ paraṃ sukham
athavā dhyānasaṃyukto brahmatattvaparāyaṇaḥ
na tu cyāvayituṃ śakyo manvantaraśatairapi
dṛṣṭvā tu puruṣaṃ divyaṃ viśvākhyaṃ viśvatomukham
viśvapādaśirogrīvaṃ viśveśaṃ viśvarūpiṇam
viśvagandhaṃ viśvamālyaṃ viśvāṃbaradharaṃ prabhum
gobhir mahīṃ saṃpatate patatriṇo naivaṃ bhūyo janayatyevameva
kaviṃ purāṇam anuśāsitāraṃ sūkṣmācca sūkṣmaṃ mahato mahāntam
yogena paśyenna ca cakṣuṣā punarnirindriyaṃ puruṣaṃ rukmavarṇam
aliṅginaṃ nirguṇaṃ cetanaṃ ca nityaṃ sadā sarvagaṃ sarvasāram
paśyanti yuktyā hyacalaprakāśaṃ tadbhāvitāstejasā dīpyamānam
apāṇipādodarapārśvajihvo hyatīndriyo vāpi susūkṣma ekaḥ
paśyatyacakṣuḥ sa śṛṇotyakarṇo na cāstyabuddhaṃ na ca buddhir asti
sa veda sarvaṃ na ca sarvavedyaṃ tamāhuragryaṃ puruṣaṃ mahāntam
acetanāṃ sarvagatāṃ sūkṣmāṃ prasavadharmiṇīm
prakṛtiṃ sarvabhūtānāṃ yuktāḥ paśyanti yoginaḥ
sarvataḥ pāṇipādaṃ tatsarvato'kṣiśiromukham
sarvataḥ śrutimal loke sarvamāvṛtya tiṣṭhati
yukto yogena ceśānaṃ sarvataś ca sanātanam
puruṣaṃ sarvabhūtānāṃ taṃ vidvānna vimuhyati
bhūtātmānaṃ mahātmānaṃ paramātmānamavyayam
sarvātmānaṃ paraṃ brahma tadvai dhyātā na muhyati
pavano hi yathā grāhyo vicaransarvamūrtiṣu
puri śete sudurgrāhyastasmātpuruṣa ucyate
atha celluptadharmā tu sāvaśeṣaiḥ svakarmabhiḥ
tatastu brahmagarbhe vai śukraśoṇitasaṃyute
strīpuṃsoḥ saṃprayoge hi jāyate hi tataḥ prabhuḥ
tatastu garbhakālena kalalaṃ nāma jāyate
kālena kalalaṃ cāpi budbudaṃ samprajāyate
mṛtpiṇḍastu yathā cakre cakrāvartena pīḍitaḥ
hastābhyāṃ kriyamāṇastu biṃbatvamanugacchati
evamādhyātmikairyuktā vāyunā saṃprapūritaḥ
yadi yoniṃ vimuñcāmi tatprapadye maheśvaram
yāvaddhi vaiṣṇavo vāyurjātamātraṃ na saṃspṛśet
tāvatkālaṃ mahādevamarcayāmīti cintayet
jāyate mānuṣastatra yathārūpaṃ yathāvayaḥ
vāyuḥ saṃbhavate khāttu vātādbhavati vai jalam
jalāt sambhavati prāṇaḥ prāṇācchukraṃ vivardhate
raktabhāgās trayastriṃśad retobhāgāś caturdaśa
bhāgato'rdhaphalaṃ kṛtvā tato garbho niṣicyate
tatastu garbhasaṃyuktaḥ pañcabhir vāyubhir vṛtaḥ
pituḥ śarīrātpratyaṅgaṃ rūpamasyopajāyate
tato 'sya māturāhārāt pītalīḍhapraveśanāt
nābhideśena vai prāṇāste hyādhārā hi dehinām
navamāsāt parikliṣṭaḥ saṃveṣṭitaśirodharaḥ
veṣṭitaḥ sarvagātraiś ca aparyāptapraveśanaḥ
navamāsoṣitaścāpi yonicchidrādavāṅmukhaḥ
tataḥ svakarmabhiḥ pāpairnirayaṃ samprapadyate
asipatravanaṃ caiva śālmalicchedanaṃ tathā
tāḍanaṃ bhakṣaṇaṃ caiva pūyaśoṇitabhakṣaṇam
yathā hyāpastu saṃchinnāḥ saṃśleṣmam upayānti vai
tathā chinnāś ca bhinnāśca yātanāsthānam āgatāḥ
evaṃ jīvāstu taiḥ pāpaistapyamānāḥ svayaṃkṛtaiḥ
prāpnuyuḥ karmabhiḥ śeṣairduḥkhaṃ vā yadi vetarat
ekenaiva tu gantavyaṃ sarvamutsṛjya vai janam
ekenaiva tu bhoktavyaṃ tasmātsukṛtamācaret
na hyenaṃ prasthitaṃ kaścid gacchantam anugacchati
yadanena kṛtaṃ karma tadenamanugacchati
te nityaṃ yamaviṣayeṣu sampravṛttāḥ krośantaḥ satatamaniṣṭasaṃprayogaiḥ
śuṣyante parigatavedanāḥ śarīrā bahvībhiḥ subhṛśamanantayātanābhiḥ
karmaṇā manasā vācā yadabhīkṣṇaṃ niṣevate
tadabhyāso haratyenaṃ tasmātkalyāṇamācaret
anādimānprabandhaḥ syātpūrvakarmaṇi dehinaḥ
saṃsāraṃ tāmasaṃ ghoraṃ ṣaḍvidhaṃ pratipadyate
mānuṣyātpaśubhāvaś ca paśubhāvān mṛgo bhavet
mṛgatvātpakṣibhāvaś ca tasmāccaiva sarīsṛpaḥ
sarīsṛpatvādgacchedvai sthāvaratvaṃ na saṃśayaḥ
sthāvaratve punaḥ prāpte yāvad unmilate janaḥ
kulālacakravadbhrāntastatraiva parivartate
ityevaṃ hi manuṣyādiḥ saṃsāraḥ sthāvarāntikaḥ
vijñeyastāmaso nāma tatraiva parivartate
sāttvikaścāpi saṃsāro brahmādiḥ parikīrtitaḥ
piśācāntaḥ sa vijñeyaḥ svargasthāneṣu dehinām
brāhme tu kevalaṃ sattvaṃ sthāvare kevalaṃ tamaḥ
caturdaśānāṃ sthānānāṃ madhye viṣṭambhakaṃ rajaḥ
marmasu chidyamāneṣu vedanārtasya dehinaḥ
tatastatparamaṃ brahma kathaṃ vipraḥ smariṣyati
saṃsāraḥ pūrvadharmasya bhāvanābhiḥ praṇoditaḥ
mānuṣaṃ bhajate nityaṃ tasmāddhyānaṃ samācaret
caturdaśavidhaṃ hyetad buddhvā saṃsāramaṇḍalam
nityaṃ samārabheddharmaṃ saṃsārabhayapīḍitaḥ
tatastarati saṃsāraṃ krameṇa parivartitaḥ
tasmācca satataṃ yukto dhyānatatparayuñjakaḥ
tathā samārabhedyogaṃ yathātmānaṃ sa paśyati
eṣa āpaḥ paraṃ jyotireṣa seturanuttamaḥ
vivṛtyā hyeṣa saṃbhedād bhūtānāṃ caiva śāśvataḥ
tadenaṃ setumātmānamagniṃ vai viśvatomukham
hṛdisthaṃ sarvabhūtānāmupāsīta maheśvaram
tathāntaḥ saṃsthitaṃ devaṃ svaśaktyā parimaṇḍitam
aṣṭadhā cāṣṭadhā caiva tathā cāṣṭavidhena ca
sṛṣṭyarthaṃ saṃsthitaṃ vahniṃ saṃkṣipya ca hṛdi sthitam
dhyātvā yathāvaddeveśaṃ rudraṃ bhuvananāyakam
hutvā pañcāhutīḥ samyak taccintāgatamānasaḥ
vaiśvānaraṃ hṛdisthaṃ tu yathāvadanupūrvaśaḥ
āpaḥ pūtāḥ sakṛtprāśya tūṣṇīṃ hutvā hyupāviśan
prāṇāyeti tatastasya prathamā hyāhutiḥ smṛtā
apānāya dvitīyā ca vyānāyeti tathā parā
udānāya caturthī syāt samānāyeti pañcamī
svāhākāraiḥ pṛthagghutvā śeṣaṃ bhuñjīta kāmataḥ
apaḥ punaḥ sakṛtprāśya ācamya hṛdayaṃ spṛśet
prāṇānāṃ granthirasyātmā rudro hyātmā viśāntakaḥ
rudro vai hyātmanaḥ prāṇa evamāpyāyayetsvayam
prāṇe niviṣṭo vai rudrastasmātprāṇamayaḥ svayam
prāṇāya caiva rudrāya juhotyamṛtamuttamam
śivāviśeha māmīśa svāhā brahmātmane svayam
evaṃ pañcāhutīścaiva prabhuḥ prīṇātu śāśvataḥ
puruṣo'si pure śeṣe tvaṃ aṅguṣṭhapramāṇataḥ
āśritaścaiva cāṅguṣṭham īśaḥ paramakāraṇam
sarvasya jagataścaiva prabhuḥ prīṇātu śāśvataḥ
tvaṃ devānāmasi jyeṣṭho rudrastvaṃ ca puro vṛṣā
mṛdustvamannamasmabhyametadastu hutaṃ tava
ityevaṃ kathitaṃ sarvaṃ guṇaprāptiviśeṣataḥ
yogācāraḥ svayaṃ tena brahmaṇā kathitaḥ purā
evaṃ pāśupataṃ jñānaṃ jñātavyaṃ ca prayatnataḥ
bhasmasnāyī bhaven nityaṃ bhasmaliptaḥ sadā bhavet
yaḥ paṭhecchṛṇuyādvāpi śrāvayedvā dvijottamān
daive karmaṇi pitrye vā sa yāti paramāṃ gatim
iti śrīliṅgamahāpurāṇe pūrvabhāge 'ṇimādyaṣṭasiddhitriguṇasaṃsāraprāgnau homādivarṇanaṃ nāmāṣṭāśītitamo 'dhyāyaḥ
sūta uvāca
ata ūrdhvaṃ pravakṣyāmi śaucācārasya lakṣaṇam
yadanuṣṭhāya śuddhātmā paretya gatimāpnuyāt
brahmaṇā kathitaṃ pūrvaṃ sarvabhūtahitāya vai
saṃkṣepātsarvavedārthaṃ saṃcayaṃ brahmavādinām
udayārthaṃ tu śaucānāṃ munīnāmuttamaṃ padam
yastatrāthāpramattaḥ syātsa munirnāvasīdati
mānāvamānau dvāvetau tāvevāhur viṣāmṛte
avamāno 'mṛtaṃ tatra sanmāno viṣamucyate
gurorapi hite yuktaḥ sa tu saṃvatsaraṃ vaset
niyameṣvapramattastu yameṣu ca sadā bhavet
prāpyānujñāṃ tataścaiva jñānayogamanuttamam
avirodhena dharmasya careta pṛthivīmimām
cakṣuḥpūtaṃ carenmārgaṃ vastrapūtaṃ jalaṃ pibet
satyapūtaṃ vadedvākyaṃ manaḥpūtaṃ samācaret
matsyagṛhyasya yatpāpaṃ ṣaṇmāsābhyantare bhavet
ekāhaṃ tatsamaṃ jñeyam apūtaṃ yajjalaṃ bhavet
apūtodakapāne tu japecca śatapañcakam
aghoralakṣaṇaṃ mantraṃ tataḥ śuddhimavāpnuyāt
athavā pūjayecchaṃbhuṃ ghṛtasnānādivistaraiḥ
tridhā pradakṣiṇīkṛtya śudhyate nātra saṃśayaḥ
ātithyaśrāddhayajñeṣu na gacchedyogavitkvacit
evaṃ hyahiṃsako yogī bhavediti vicāritam
vahnau vidhūme 'tyaṅgāre sarvasminbhuktavajjane
carettu matimān bhaikṣyaṃ na tu teṣveva nityaśaḥ
athainam avamanyante pare paribhavanti ca
tathā yuktaṃ caredbhaikṣyaṃ satāṃ dharmam adūṣayan
bhaikṣyaṃ caredvanastheṣu yāyāvaragṛheṣu ca
śreṣṭhā tu prathamā hīyaṃ vṛttirasyopajāyate
ata ūrdhvaṃ gṛhastheṣu śīlīneṣu careddvijāḥ
śraddadhāneṣu dānteṣu śrotriyeṣu mahātmasu
ata ūrdhvaṃ punaścāpi aduṣṭāpatiteṣu ca
bhaikṣyacaryā hi varṇeṣu jaghanyā vṛttirucyate
bhaikṣyaṃ yavāgūstakraṃ vā payo yāvakameva ca
phalamūlādi pakvaṃ vā kaṇapiṇyākasaktavaḥ
ityeva te mayā proktā yogināṃ siddhivarddhanāḥ
āhārāsteṣu siddheṣu śreṣṭhaṃ bhaikṣyamiti smṛtam
abbinduṃ yaḥ kuśāgreṇa māsi māsi samaśnute
nyāyato yaścaredbhaikṣyaṃ pūrvoktātsa viśiṣyate
jarāmaraṇagarbhebhyo bhītasya narakādiṣu
evaṃ dāyayate tasmāttadbhaikṣyamiti saṃsmṛtam
dadhibhakṣāḥ payobhakṣā ye cānye jīvakṣīṇakāḥ
sarve te bhaikṣyabhakṣasya kalāṃ nārhanti ṣoḍaśīm
bhasmaśāyī bhavennityaṃ bhikṣācārī jitendriyaḥ
ya icchet paramaṃ sthānaṃ vrataṃ pāśupataṃ caret
yogināṃ caiva sarveṣāṃ śreṣṭhaṃ cāndrāyaṇaṃ bhavet
ekaṃ dve trīṇi catvāri śaktito vā samācaret
asteyaṃ brahmacaryaṃ ca alobhastyāga eva ca
vratāni pañca bhikṣūṇāmahiṃsā paramā tviha
akrodho guruśuśrūṣā śaucamāhāralāghavam
nityaṃ svādhyāya ityete niyamāḥ parikīrtitāḥ
bījayoniguṇā vastubandhaḥ karmabhir eva ca
yathā dvipa ivāraṇye manuṣyāṇāṃ vidhīyate
devaistulyāḥ sarvayajñakriyāstu yajñājjāpyaṃ jñānamāhuś ca jāpyāt
jñānād dhyānaṃ saṃgarāgādapetaṃ tasminprāpte śāśvatasyopalambhaḥ
damaḥ śamaḥ satyamakalmaṣatvaṃ maunaṃ ca bhūteṣvakhileṣu cārjavam
atīndriyaṃ jñānamidaṃ tathā śivaṃ prāhus tathā jñānaviśuddhabuddhayaḥ
samāhito brahmaparo 'pramādī śucis tathaikāntaratir jitendriyaḥ
samāpnuyādyogamimaṃ mahātmā maharṣayaścaivam aninditāmalāḥ
prāpyate 'bhimatān deśānaṅkuśena nivāritaḥ
etanmārgeṇa śuddhena dagdhabījo hyakalmaṣaḥ
sadācāraratāḥ śāntāḥ svadharmaparipālakāḥ
sarvāṃllokān vinirjitya brahmalokaṃ vrajanti te
pitāmahenopadiṣṭo dharmaḥ sākṣātsanātanaḥ
sarvalokopakārārthaṃ śṛṇudhvaṃ pravadāmi vaḥ
gurūpadeśayuktānāṃ vṛddhānāṃ kramavarttinām
abhyutthānādikaṃ sarvaṃ praṇāmaṃ caiva kārayet
aṣṭāṅgapraṇipātenatridhā nyastena suvratāḥ
triḥpradakṣiṇayogena vandyo vai brahmaṇo guruḥ
jyeṣṭhānye 'pi ca te sarve vandanīyā vijānatā
ājñābhaṅgaṃ na kurvīta yadīcchet siddhim uttamām
dhātuśūnyabilakṣetrakṣudramantropajīvanam
viṣagrahaviḍambādīn varjayet sarvayatnataḥ
kaitavaṃ vittaśāṭhyaṃ ca paiśunyaṃ varjayetsadā
atihāsam avaṣṭambhaṃ līlāsvecchāpravartanam
varjayetsarvayatnena gurūṇāmapi saṃnidhau
tadvākyapratikūlaṃ ca ayuktaṃ vai gurorvacaḥ
na vadetsarvayatnena aniṣṭaṃ na smaretsadā
yatīnāmāsanaṃ vastraṃ daṇḍādyaṃ pāduke tathā
mālyaṃ ca śayanasthānaṃ pātraṃ chāyāṃ ca yatnataḥ
yajñopakaraṇāṅgaṃ ca na spṛśed vai padena ca
devadrohaṃ gurudrohaṃ na kuryātsarvayatnataḥ
kṛtvā pramādato viprāḥ praṇavasyāyutaṃ japet
devadrohagurudrohātkoṭimātreṇa śudhyati
mahāpātakaśuddhyarthaṃ tathaiva ca yathāvidhi
pātakī ca tadardhena śudhyate vṛttavānyadi
upapātakinaḥ sarve tadardhenaiva suvratāḥ
saṃdhyālope kṛte vipraḥ trirāvṛttyaiva śudhyati
āhnikacchedane jāte śatamekamudāhṛtam
laṅghane samayānāṃ tu abhakṣyasya ca bhakṣaṇe
avācyavācane caiva sahasrācchuddhirucyate
kākolūkakapotānāṃ pakṣiṇāmapi ghātane
śatamaṣṭottaraṃ japtvā mucyate nātra saṃśayaḥ
yaḥ punastattvavettā ca brahmavid brāhmaṇottamaḥ
smaraṇācchuddhimāpnoti nātra kāryā vicāraṇā
naivamātmavidāmasti prāyaścittāni codanā
viśvasyaiva hi te śuddhā brahmavidyāvido janāḥ
yogadhyānaikaniṣṭhāś ca nirlepāḥ kāñcanaṃ yathā
śuddhānāṃ śodhanaṃ nāsti viśuddhā brahmavidyayā
uddhṛtānuṣṇaphenābhiḥ pūtābhir vastracakṣuṣā
adbhiḥ samācaretsarvaṃ varjayetkaluṣodakam
gandhavarṇarasairduṣṭamaśucisthānasaṃsthitam
paṅkāśmadūṣitaṃ caiva sāmudraṃ palvalodakam
saśaivālaṃ tathānyairvā doṣairduṣṭaṃ vivarjayet
vastraśaucānvitaḥ kuryātsarvakāryāṇi vai dvijāḥ
namaskārādikaṃ sarvaṃ guruśuśrūṣaṇādikam
vastraśaucavihīnātmā hyaśucirnātra saṃśayaḥ
devakāryopayuktānāṃ pratyahaṃ śaucamiṣyate
itareṣāṃ hi vastrāṇāṃ śaucaṃ kāryaṃ malāgame
varjayetsarvayatnena vāso 'nyair vidhṛtaṃ dvijāḥ
kauśeyāvikayo rūkṣaiḥ kṣaumāṇāṃ gaurasarṣapaiḥ
śrīphalairaṃśupaṭṭānāṃ kutapānāmariṣṭakaiḥ
carmaṇāṃ vidalānāṃ ca vetrāṇāṃ vastravanmatam
valkalānāṃ tu sarveṣāṃ chatracāmarayorapi
cailavacchaucamākhyātaṃ brahmavidbhir munīśvaraiḥ
bhasmanā śudhyate kāṃsyaṃ kṣāreṇāyasam ucyate
tāmramamlena vai viprāstrapusīsakayorapi
haimam adbhiḥ śubhaṃ pātraṃ raupyapātraṃ dvijottamāḥ
maṇyaśmaśaṅkhamuktānāṃ śaucaṃ taijasavatsmṛtam
agner apāṃ ca saṃyogādatyantopahatasya ca
rasānāmiha sarveṣāṃ śuddhirutplavanaṃ smṛtam
tṛṇakāṣṭhādivastūnāṃ śubhenābhyukṣaṇaṃ smṛtam
uṣṇena vāriṇā śuddhis tathā sruksruvayorapi
tathaiva yajñapātrāṇāṃ muśalolūkhalasya ca
śṛṅgāsthidārudantānāṃ takṣaṇenaiva śodhanam
saṃhatānāṃ mahābhāgā dravyāṇāṃ prokṣaṇaṃ smṛtam
asaṃhatānāṃ dravyāṇāṃ pratyekaṃ śaucamucyate
abhuktarāśidhānyānām ekadeśasya dūṣaṇe
tāvanmātraṃ samuddhṛtya prokṣayedvai kuśāṃbhasā
śākamūlaphalādīnāṃ dhānyavacchuddhiriṣyate
mārjanonmārjanair veśma punaḥpākena mṛnmayam
ullekhanenāñjanena tathā saṃmārjanena ca
gonivāsena vai śuddhā secanena dharā smṛtā
bhūmistham udakaṃ śuddhaṃ vaitṛṣṇyaṃ yatra gaurvrajet
avyāptaṃ yadamedhyena gandhavarṇarasānvitam
vatsaḥ śuciḥ prasravaṇe śakuniḥ phalapātane
svadārāsyaṃ gṛhasthānāṃ ratau bhāryābhikāṅkṣayā
hastābhyāṃ kṣālitaṃ vastraṃ kāruṇā ca yathāvidhi
kuśāṃbunā susaṃprokṣya gṛhṇīyāddharmavittamaḥ
paṇyaṃ prasāritaṃ caiva varṇāśramavibhāgaśaḥ
śucirākarajaṃ teṣāṃ śvā mṛgagrahaṇe śuciḥ
chāyā ca vipluṣo viprā makṣikādyā dvijottamāḥ
rajo bhūr vāyur agniś ca medhyāni sparśane sadā
suptvā bhuktvā ca vai viprāḥ kṣuttvā pītvā ca vai tathā
ṣṭhīvitvādhyayanādau ca śucirapyācametpunaḥ
pādau spṛśanti ye cāpi parācamanabindavaḥ
te pārthivaiḥ samā jñeyā na tairaprayato bhavet
kṛtvā ca maithunaṃ spṛṣṭvā patitaṃ kukkuṭādikam
sūkaraṃ caiva kākādi śvānamuṣṭraṃ kharaṃ tathā
yūpaṃ cāṇḍālakādyāṃś ca spṛṣṭvā snānena śudhyati
rajasvalāṃ sūtikāṃ ca na spṛśedantyajāmapi
sūtikāśaucasaṃyuktaḥ śāvāśaucasamanvitaḥ
saṃspṛśenna rajastāsāṃ spṛṣṭvā snātvaiva śudhyati
naivāśaucaṃ yatīnāṃ ca vanasthabrahmacāriṇām
naiṣṭhikānāṃ nṛpāṇāṃ ca maṇḍalīnāṃ ca suvratāḥ
tataḥ kāryavirodhāddhi nṛpāṇāṃ nānyathā bhavet
vaikhānasānāṃ viprāṇāṃ patitānāmasaṃbhavāt
asaṃcayād dvijānāṃ ca snānamātreṇa nānyathā
tathā saṃnihitānāṃ ca yajñārthaṃ dīkṣitasya ca
ekāhād yajñayājināṃ śuddhiruktā svayaṃbhuvā
tatastvadhītaśākhānāṃ caturbhiḥ sarvadehinām
sūtakaṃ pretakaṃ nāsti tryahād ūrdhvam amutra vai
arvāg ekādaśāhāntaṃ bāndhavānāṃ dvijottamāḥ
snānamātreṇa vai śuddhirmaraṇe samupasthite
tata ṛtutrayādarvāg ekāhaḥ parigīyate
saptavarṣāt tataścārvāk trirātraṃ hi tataḥ param
daśāhaṃ brāhmaṇānāṃ vai prathame 'hani vā pituḥ
daśāhaṃ sūtikāśaucaṃ māturapyevamavyayāḥ
arvāk trivarṣātsnānena bāndhavānāṃ pituḥ sadā
aṣṭābdād ekarātreṇa śuddhiḥ syād bāndhavasya tu
dvādaśābdāttataścārvāk trirātraṃ strīṣu suvratāḥ
sapiṇḍatā ca puruṣe saptame vinivartate
atikrānte daśāhe tu trirātramaśucirbhavet
tataḥ saṃnihito vipraścārvāk pūrvaṃ tadeva vai
saṃvatsare vyatīte tu snānamātreṇa śudhyati
spṛṣṭvā pretaṃ trirātreṇa dharmārthaṃ snānamucyate
dāhakānāṃ ca netṝṇāṃ snānamātramabāndhave
anugamya ca vai snātvā ghṛtaṃ prāśya viśudhyati
ācāryamaraṇe caiva trirātraṃ śrotriye mṛte
pakṣiṇī mātulānāṃ ca sodarāṇāṃ ca vā dvijāḥ
bhūpānāṃ maṇḍalīnāṃ ca sadyo nīrāṣṭravāsinām
kevalaṃ dvādaśāhena kṣattriyāṇāṃ dvijottamāḥ
nābhiṣiktasya cāśaucaṃ saṃpramādeṣu vai raṇe
vaiśyaḥ pañcadaśāhena śūdro māsena śudhyati
iti saṃkṣepataḥ proktā dravyaśuddhiranuttamā
aśaucaṃ cānupūrvyeṇa yatīnāṃ naiva vidyate
tretāprabhṛti nārīṇāṃ māsi māsyārtavaṃ dvijāḥ
kṛte sakṛd yugavaśājjāyante vai sahaiva tu
prayānti ca mahābhāgā bhāryābhiḥ kuravo yathā
varṇāśramavyavasthā ca tretāprabhṛti suvratāḥ
bhārate dakṣiṇe varṣe vyavasthā netareṣvatha
mahāvīte suvīte ca jaṃbūdvīpe tathāṣṭasu
śākadvīpādiṣu prokto dharmo vai bhārate yathā
rasollāsā kṛte vṛttistretāyāṃ gṛhavṛkṣajā
saivārtavakṛtād doṣād rāgadveṣādibhir nṛṇām
maithunātkāmato viprāstathaiva paruṣādibhiḥ
yavādyāḥ samprajāyante grāmyāraṇyāścaturdaśa
oṣadhyaś ca rajodoṣāḥ strīṇāṃ rāgādibhir nṛṇām
akālakṛṣṭā vidhvastāḥ punarutpāditās tathā
tasmātsarvaprayatnena na saṃbhāṣyā rajasvalā
prathame 'hani cāṇḍālī yathā varjyā tathāṅganā
dvitīye 'hani viprā hi yathā vai brahmaghātinī
tṛtīye 'hni tadardhena caturthe 'hani suvratāḥ
snātvārdhamāsāt saṃśuddhā tataḥ śuddhirbhaviṣyati
ā ṣoḍaśāt tataḥ strīṇāṃ mūtravacchaucamiṣyate
pañcarātraṃ tathāspṛśyā rajasā vartate yadi
sā viṃśaddivasādūrdhvaṃ rajasā pūrvavattathā
snānaṃ śaucaṃ tathā gānaṃ rodanaṃ hasanaṃ tathā
yānamabhyañjanaṃ nārī dyūtaṃ caivānulepanam
divāsvapnaṃ viśeṣeṇa tathā vai dantadhāvanam
maithunaṃ mānasaṃ vāpi vācikaṃ devatārcanam
varjayetsarvayatnena namaskāraṃ rajasvalā
rajasvalāṅganāsparśasaṃbhāṣe ca rajasvalā
saṃtyāgaṃ caiva vastrāṇāṃ varjayetsarvayatnataḥ
snātvānyapuruṣaṃ nārī na spṛśettu rajasvalā
īkṣayedbhāskaraṃ devaṃ brahmakūrcaṃ tataḥ pibet
kevalaṃ pañcagavyaṃ vā kṣīraṃ vā cātmaśuddhaye
caturthyāṃ strī na gamyā tu gato'lpāyuḥ prasūyate
vidyāhīnaṃ vratabhraṣṭaṃ patitaṃ pāradārikam
dāridryārṇavamagnaṃ ca tanayaṃ sā prasūyate
kanyārthinaiva gantavyā pañcamyāṃ vidhivatpunaḥ
raktādhikyādbhavennārī śukrādhikye bhavetpumān
same napuṃsakaṃ caiva pañcamyāṃ kanyakā bhavet
ṣaṣṭhyāṃ gamyā mahābhāgā satputrajananī bhavet
putratvaṃ vyañjayettasya jātaputro mahādyutiḥ
pumiti narakasyākhyā duḥkhaṃ ca narakaṃ viduḥ
puṃsastrāṇānvitaṃ putraṃ tathābhūtaṃ prasūyate
saptamyāṃ caiva kanyārthī gacchetsaiva prasūyate
aṣṭamyāṃ sarvasampannaṃ tanayaṃ samprasūyate
navamyāṃ dārikāyārthī daśamyāṃ paṇḍito bhavet
ekādaśyāṃ tathā nārīṃ janayetsaiva pūrvavat
dvādaśyāṃ dharmatattvajñaṃ śrautasmārtapravartakam
trayodaśyāṃ jaḍāṃ nārīṃ sarvasaṃkarakāriṇīm
janayatyaṅganā yasmānna gacchetsarvayatnataḥ
caturdaśyāṃ yadā gacchet sā putrajananī bhavet
pañcadaśyāṃ ca dharmiṣṭhāṃ ṣoḍaśyāṃ jñānapāragam
strīṇāṃ vai maithune kāle vāmapārśve prabhañjanaḥ
caredyadi bhavennārī pumāṃsaṃ dakṣiṇe labhet
strīṇāṃ maithunakāle tu pāpagrahavivarjite
uktakāle śucirbhūtvā śuddhāṃ gacchecchucismitām
ityevaṃ saṃprasaṃgena yatīnāṃ dharmasaṃgrahe
sarveṣāmeva bhūtānāṃ sadācāraḥ prakīrtitaḥ
yaḥ paṭhecchṛṇuyād vāpi sadācāraṃ śucirnaraḥ
śrāvayedvā yathānyāyaṃ brāhmaṇān dagdhakilbiṣān
brahmalokamanuprāpya brahmaṇā saha modate
iti śrīliṅgamahāpurāṇe pūrvabhāge sadācārakathanaṃ nāmaikonanavatitamo 'dhyāyaḥ
sūta uvāca
ata ūrdhvaṃ pravakṣyāmi yatīnāmiha niścitam
prāyaścittaṃ śivaproktaṃ yatīnāṃ pāpaśodhanam
pāpaṃ hi trividhaṃ jñeyaṃ vāṅmanaḥkāyasaṃbhavam
satataṃ hi divā rātrau yenedaṃ veṣṭyate jagat
tatkarmaṇā vināpyeṣa tiṣṭhatīti parā śrutiḥ
kṣaṇamevaṃ prayojyaṃ tu āyuṣyaṃ tu vidhāraṇam
bhavedyogo 'pramattasya yogo hi paramaṃ balam
na hi yogātparaṃ kiṃcin narāṇāṃ dṛśyate śubham
tasmād yogaṃ praśaṃsanti dharmayuktā manīṣiṇaḥ
avidyāṃ vidyayā jitvā prāpyaiśvaryamanuttamam
dṛṣṭvā parāvaraṃ dhīrāḥ paraṃ gacchanti tatpadam
vratāni yāni bhikṣūṇāṃ tathaivopavratāni ca
ekaikātikrame teṣāṃ prāyaścittaṃ vidhīyate
upetya tu striyaṃ kāmātprāyaścittaṃ vinirdiśet
prāṇāyāmasamāyuktaṃ caretsāṃtapanaṃ vratam
tataścarati nirdeśātkṛcchraṃ cānte samāhitaḥ
punar āśramam āgatya caredbhikṣuratandritaḥ
na dharmayuktamanṛtaṃ hinastīti manīṣiṇaḥ
tathāpi na ca kartavyaṃ prasaṃgo hyeṣa dāruṇaḥ
ahorātropavāsaś ca prāṇāyāmaśataṃ tathā
asadvādo na kartavyo yatinā dharmalipsunā
paramāpadgatenāpi na kāryaṃ steyamapyuta
steyādabhyadhikaḥ kaścinnāstyadharma iti śrutiḥ
hiṃsā hyeṣā parā sṛṣṭā stainyaṃ vai kathitaṃ tathā
yadetaddraviṇaṃ nāma prāṇā hyete bahiścarāḥ
sa tasya harate prāṇānyo yasya harate dhanam
evaṃ kṛtvā suduṣṭātmā bhinnavṛtto vratāccyutaḥ
bhūyo nirvedamāpannaścareccāndrāyaṇaṃ vratam
vidhinā śāstradṛṣṭena saṃvatsaramiti śrutiḥ
tataḥ saṃvatsarasyānte bhūyaḥ prakṣīṇakalmaṣaḥ
punarnirvedamāpannaścaredbhikṣuratandritaḥ
ahiṃsā sarvabhūtānāṃ karmaṇā manasā girā
akāmādapi hiṃseta yadi bhikṣuḥ paśūn kṛmīn
kṛcchrātikṛcchraṃ kurvīta cāndrāyaṇamathāpi vā
skandedindriyadaurbalyāt striyaṃ dṛṣṭvā yatiryadi
tena dhārayitavyā vai prāṇāyāmāstu ṣoḍaśa
divā skannasya viprasya prāyaścittaṃ vidhīyate
trirātramupavāsāś ca prāṇāyāmaśataṃ tathā
rātrau skannaḥ śuciḥ snātvā dvādaśaiva tu dhāraṇā
prāṇāyāmena śuddhātmā virajā jāyate dvijāḥ
ekānnaṃ madhumāṃsaṃ vā aśṛtānnaṃ tathaiva ca
abhojyāni yatīnāṃ tu pratyakṣalavaṇāni ca
ekaikātikramātteṣāṃ prāyaścittaṃ vidhīyate
prājāpatyena kṛcchreṇa tataḥ pāpātpramucyate
vyatikramāś ca ye kecid vāṅmanaḥkāyasaṃbhavāḥ
sadbhiḥ saha viniścitya yadbrūyustatsamācaret
careddhi śuddhaḥ samaloṣṭakāñcanaḥ samastabhūteṣu ca satsamāhitaḥ
sthānaṃ dhruvaṃ śāśvatamavyayaṃ tu paraṃ hi gatvā na punarhi jāyate
iti śrīliṅgamahāpurāṇe pūrvabhāge yatiprāyaścittaṃ nāma navatitamo 'dhyāyaḥ
sūta uvāca
ata ūrdhvaṃ pravakṣyāmi ariṣṭāni nibodhata
yena jñānaviśeṣeṇa mṛtyuṃ paśyanti yoginaḥ
arundhatīṃ dhruvaṃ caiva somachāyāṃ mahāpatham
yo na paśyenna jīvetsa naraḥ saṃvatsarātparam
ariśmavantam ādityaṃ raśmivantaṃ ca pāvakam
yaḥ paśyati na jīvedvai māsādekādaśātparam
vamenmūtraṃ purīṣaṃ ca suvarṇaṃ rajataṃ tathā
pratyakṣamathavā svapne daśamāsānna jīvati
rukmavarṇaṃ drumaṃ paśyedgandharvanagarāṇi ca
paśyet pretapiśācāṃś ca navamāsān sa jīvati
akasmācca bhavetsthūlo hyakasmācca kṛśo bhavet
prakṛteś ca nivarteta cāṣṭau māsāṃś ca jīvati
agrataḥ pṛṣṭhato vāpi khaṇḍaṃ yasya padaṃ bhavet
pāṃsuke kardame vāpi saptamāsānsa jīvati
kākaḥ kapoto gṛdhro vā nilīyedyasya mūrdhani
kravyādo vā khago yasya ṣaṇmāsān nātivartate
gacched vāyasapaṅktībhiḥ pāṃsuvarṣeṇa vā punaḥ
svacchāyāṃ vikṛtāṃ paśyeccatuḥpañca sa jīvati
anabhre vidyutaṃ paśyeddakṣiṇāṃ diśamāsthitām
udake dhanur aindraṃ vā trīṇi dvau vā sa jīvati
apsu vā yadi vādarśe yo hyātmānaṃ na paśyati
aśiraskaṃ tathā paśyen māsād ūrdhvaṃ na jīvati
śavagandhi bhavedgātraṃ vasāgandhamathāpi vā
mṛtyurhyupāgatastasya ardhamāsānna jīvati
yasya vai snātamātrasya hṛdayaṃ pariśuṣyati
dhūmaṃ vā mastakātpaśyeddaśāhānna sa jīvati
saṃbhinno māruto yasya marmasthānāni kṛntati
adbhiḥ spṛṣṭo na hṛṣyeta tasya mṛtyurupasthitaḥ
ṛkṣavānarayuktena rathenāśāṃ ca dakṣiṇām
gāyannṛtyan vrajet svapne vidyānmṛtyurupasthitaḥ
kṛṣṇāṃbaradharā śyāmā gāyantī vāpyathāṅganā
yaṃ nayeddakṣiṇāmāśāṃ svapne so'pi na jīvati
chidraṃ vā svasya kaṇṭhasya svapne yo vīkṣate naraḥ
nagnaṃ vā śramaṇaṃ dṛṣṭvā vidyānmṛtyumupasthitam
ā mastakatalādyas tu nimajjetpaṅkasāgare
dṛṣṭvā tu tādṛśaṃ svapnaṃ sadya eva na jīvati
bhasmāṅgārāṃś ca keśāṃś ca nadīṃ śuṣkāṃ bhujaṅgamān
paśyedyo daśarātraṃ tu na sa jīvati tādṛśaḥ
kṛṣṇaiś ca vikaṭaiścaiva puruṣairudyatāyudhaiḥ
pāṣāṇaistāḍyate svapne yaḥ sadyo na sa jīvati
sūryodaye pratyuṣasi pratyakṣaṃ yasya vai śivāḥ
krośantyabhimukhaṃ pretya sa gatāyurbhavennaraḥ
yasya vā snātamātrasya hṛdayaṃ pīḍyate bhṛśam
jāyate dantaharṣaś ca taṃ gatāyuṣamādiśet
bhūyobhūyastrasedyastu rātrau vā yadi vā divā
dīpagandhaṃ ca nāghrāti vidyānmṛtyum upasthitam
rātrau cendradhanuḥ paśyeddivā nakṣatramaṇḍalam
paranetreṣu cātmānaṃ na paśyenna sa jīvati
netramekaṃ sravedyasya karṇau sthānācca bhraśyataḥ
vakrā ca nāsā bhavati vijñeyo gatajīvitaḥ
yasya kṛṣṇā kharā jihvā padmābhāsaṃ ca vai mukham
gaṇḍe vā piṇḍikārakte tasya mṛtyurupasthitaḥ
muktakeśo hasaṃścaiva gāyannṛtyaṃś ca yo naraḥ
yāmyāmabhimukhaṃ gacchettadantaṃ tasya jīvitam
yasya śvetaghanābhāsā śvetasarṣapasaṃnibhā
śvetā ca mūrtirhyasakṛttasya mṛtyurupasthitaḥ
uṣṭrā vā rāsabhā vābhiyuktāḥ svapne rathe śubhāḥ
yasya so'pi na jīvettu dakṣiṇābhimukho gataḥ
dve vātha parame 'riṣṭe ekībhūtaḥ paraṃ bhavet
ghoṣaṃ na śṛṇuyātkarṇe jyotir netre na paśyati
śvabhre yo nipatetsvapne dvāraṃ cāpi pidhīyate
na cottiṣṭhati yaḥ śvabhrāttadantaṃ tasya jīvitam
ūrdhvā ca dṛṣṭirna ca sampratiṣṭhā raktā punaḥ samparivartamānā
mukhasya śoṣaḥ suṣirā ca nābhiratyuṣṇamūtro viṣamastha eva
divā vā yadi vā rātrau pratyakṣaṃ yo nihanyate
hantāraṃ na ca paśyecca sa gatāyurna jīvati
agnipraveśaṃ kurute svapnānte yastu mānavaḥ
smṛtiṃ nopalabheccāpi tadantaṃ tasya jīvitam
yastu prāvaraṇaṃ śuklaṃ svakaṃ paśyati mānavaḥ
kṛṣṇaṃ raktamapi svapne tasya mṛtyurupasthitaḥ
ariṣṭe sūcite dehe tasminkāla upasthite
tyaktvā khedaṃ viṣādaṃ ca upekṣed buddhimān naraḥ
prācīṃ vā yadi vodīcīṃ diśaṃ niṣkramya vai śuciḥ
same 'tisthāvare deśe vivikte jantuvarjite
udaṅmukhaḥ prāṅmukho vā svasthaś cācānta eva ca
svastikenopaviṣṭastu namaskṛtvā maheśvaram
samakāyaśirogrīvo dhārayan nāvalokayet
yathā dīpo nivātastho neṅgate sopamā smṛtā
prāgudakpravaṇe deśe tathā yuñjīta śāstravit
kāmaṃ vitarkaṃ prītiṃ ca sukhaduḥkhe ubhe tathā
nigṛhya manasā sarvaṃ śuklaṃ dhyānam anusmaret
ghrāṇe ca rasane nityaṃ cakṣuṣī sparśane tathā
śrotre manasi buddhau ca tatra vakṣasi dhārayet
kālakarmāṇi vijñāya samūheṣveva nityaśaḥ
dvādaśādhyātmamityevaṃ yogadhāraṇamucyate
śatamardhaśataṃ vāpi dhāraṇāṃ mūrdhni dhārayet
khinnasya dhāraṇāyogādvāyurūrdhvaṃ pravartate
tataścāpūrayed deham oṅkāreṇa samanvitaḥ
tathauṃkāramayo yogī akṣare tvakṣarī bhavet
ata ūrdhvaṃ pravakṣyāmi oṅkāraprāptilakṣaṇam
eṣa trimātro vijñeyo vyañjanaṃ cātra ceśvaraḥ
prathamā vidyutī mātrā dvitīyā tāmasī smṛtā
tṛtīyāṃ nirguṇāṃ caiva mātrāmakṣaragāminīm
gāndhārī caiva vijñeyā gāndhārasvarasaṃbhavā
pipīlikāgatisparśā prayuktā mūrdhni lakṣyate
yathā prayukta oṅkāraḥ pratiniryāti mūrdhani
tathauṃkāramayo yogī tvakṣarī tvakṣarī bhavet
praṇavo dhanuḥ śaro hyātmā brahmalakṣaṇamucyate
apramattena veddhavyaṃ śaravat tanmayo bhavet
omityekākṣaraṃ hyetadguhāyāṃ nihitaṃ padam
omityetattrayo lokāstrayo vedāstrayo 'gnayaḥ
viṣṇukramāstrayastvete ṛksāmāni yajūṃṣi ca
mātrā cārdhaṃ ca tisrastu vijñeyāḥ paramārthataḥ
tatprayuktastu yo yogī tasya sālokyamāpnuyāt
akāro hyakṣaro jñeya ukāraḥ sahitaḥ smṛtaḥ
makārasahitauṃkāras trimātra iti saṃjñitaḥ
akāras tveṣa bhūrloka ukāro bhuva ucyate
savyañjano makārastu svarloka iti gīyate
oṅkārastu trayo lokāḥ śirastasya triviṣṭapam
bhuvanāṅgaṃ ca tatsarvaṃ brāhmaṃ tatpadamucyate
mātrāpādo rudraloko hyamātraṃ tu śivaṃ padam
evaṃ jñānaviśeṣeṇa tatpadaṃ samupāsyate
tasmāddhyānaratirnityamamātraṃ hi tadakṣaram
upāsyaṃ hi prayatnena śāśvataṃ sukhamicchatā
hrasvā tu prathamā mātrā tato dīrghā tvanantaram
tataḥ plutavatī caiva tṛtīyā copadiśyate
etāstu mātrā vijñeyā yathāvadanupūrvaśaḥ
yāvadeva tu śakyante dhāryante tāvadeva hi
indriyāṇi mano buddhiṃ dhyāyannātmani yaḥ sadā
ardhaṃ tanmātram api cec chṛṇu yat phalamāpnuyāt
māse māse 'śvamedhena yo yajeta śataṃ samāḥ
tena yatprāpyate puṇyaṃ mātrayā tadavāpnuyāt
na tathā tapasogreṇa na yajñairbhūridakṣiṇaiḥ
yatphalaṃ prāpyate samyaṅmātrayā tadavāpnuyāt
tatra caiṣā tu yā mātrā plutā nāmopadiśyate
eṣā eva bhavetkāryā gṛhasthānāṃ tu yoginām
eṣāṃ caiva viśeṣeṇa aiśvarye hyaṣṭalakṣaṇe
aṇimādye tu vijñeyā tasmādyuñjīta tāṃ dvijāḥ
evaṃ hi yogasaṃyuktaḥ śucir dānto jitendriyaḥ
ātmānaṃ vidyate yastu sa sarvaṃ vindate dvijāḥ
tasmātpāśupatairyogairātmānaṃ cintayedbudhaḥ
ātmānaṃ jānate ye tu śucayaste na saṃśayaḥ
ṛco yajūṃṣi sāmāni vedopaniṣadas tathā
yogajñānādavāpnoti brāhmaṇo 'dhyātmacintakaḥ
sarvadevamayo bhūtvā abhūtaḥ sa tu jāyate
yonisaṃkramaṇaṃ tyaktvā yāti vai śāśvataṃ padam
yathā vṛkṣāt phalaṃ pakvaṃ pavanena samīritam
namaskāreṇa rudrasya tathā pāpaṃ praṇaśyati
yatra rudranamaskāraḥ sarvakarmaphalo dhruvaḥ
anyadevanamaskārānna tatphalamavāpnuyāt
tasmāttriḥpravaṇaṃ yogī upāsīta maheśvaram
daśavistārakaṃ brahma tathā ca brahmavistaraiḥ
evaṃ dhyānasamāyuktaḥ svadehaṃ yaḥ parityajet
sa yāti śivasāyujyaṃ samuddhṛtya kulatrayam
athavāriṣṭamālokya maraṇe samupasthite
avimukteśvaraṃ gatvā vārāṇasyāṃ tu śodhanam
yena kenāpi vā dehaṃ saṃtyajen mucyate naraḥ
śrīparvate vā viprendrāḥ saṃtyajetsvatanuṃ naraḥ
sa yāti śivasāyujyaṃ nātra kāryā vicāraṇā
avimuktaṃ paraṃ kṣetraṃ jantūnāṃ muktidaṃ sadā
seveta satataṃ dhīmān viśeṣānmaraṇāntike
iti śrīliṅgamahāpurāṇe pūrvabhāge ariṣṭakathanaṃ nāma ekanavatitamo 'dhyāyaḥ
ṛṣaya ūcuḥ
evaṃ vārāṇasī puṇyā yadi sūta mahāmate
vaktumarhasi cāsmākaṃ tatprabhāvaṃ hi sāṃpratam
kṣetrasyāsya ca māhātmyam avimuktasya śobhanam
vistareṇa yathānyāyaṃ śrotuṃ kautūhalaṃ hi naḥ
sūta uvāca
vakṣye saṃkṣepataḥ samyak vārāṇasyāḥ suśobhanam
avimuktasya māhātmyaṃ yathāha bhagavān bhavaḥ
vistareṇa mayā vaktuṃ brahmaṇā ca mahātmanā
śakyate naiva viprendrā varṣakoṭiśatairapi
devaḥ purā kṛtodvāhaḥ śaṅkaro nīlalohitaḥ
himavacchikharāddevyā haimavatyā gaṇeśvaraiḥ
vārāṇasīmanuprāpya darśayāmāsa śaṅkaraḥ
avimukteśvaraṃ liṅgaṃ vāsaṃ tatra cakāra saḥ
vārāṇasīkurukṣetraśrīparvatamahālaye
tuṅgeśvare ca kedāre tatsthāne yo yatirbhavet
yoge pāśupate samyak dinamekaṃ yatirbhavet
tasmātsarvaṃ parityajya caret pāśupataṃ vratam
devodyāne vasettatra śarvodyānamanuttamam
manasā nirmame rudro vimānaṃ ca suśobhanam
darśayāmāsa ca tadā devodyānamanuttamam
haimavatyāḥ svayaṃ devaḥ sanandī parameśvaraḥ
kṣetrasyāsya ca māhātmyam avimuktasya śaṅkaraḥ
uktavānparameśānaḥ pārvatyāḥ prītaye bhavaḥ
praphullanānāvidhagulmaśobhitaṃ latāpratānādimanoharaṃ bahiḥ
virūḍhapuṣpaiḥ paritaḥ priyaṅgubhiḥ supuṣpitaiḥ kaṇṭakitaiś ca ketakaiḥ
tamālagulmairnicitaṃ sugandhibhir nikāmapuṣpairvakulaiś ca sarvataḥ
aśokapunnāgaśataiḥ supuṣpitair dvirephamālākulapuṣpasaṃcayaiḥ
kvacit praphullāmbujareṇubhūṣitair vihaṅgamaiś cānukalapraṇādibhiḥ
vināditaṃ sārasacakravākaiḥ pramattadātyūhavaraiś ca sarvataḥ
kvacicca kekārutanāditaṃ śubhaṃ kvacicca kāraṇḍavanādanāditam
kvacicca mattālikulākulīkṛtaṃ madākulābhir bhramarāṅganādibhiḥ
niṣevitaṃ cārusugandhipuṣpakaiḥ kvacit supuṣpaiḥ sahakāravṛkṣaiḥ
latopagūḍhaistilakaiś ca gūḍhaṃ pragītavidyādharasiddhacāraṇam
pravṛttanṛttānugatāpsarogaṇaṃ prahṛṣṭanānāvidhapakṣisevitam
pranṛttahārītakulopanāditaṃ mṛgendranādākulamattamānasaiḥ
kvacit kvacid gandhakadambakair mṛgair vilūnadarbhāṅkurapuṣpasaṃcayam
praphullanānāvidhacārupaṅkajaiḥ sarastaḍāgairupaśobhitaṃ kvacit
viṭapanicayalīnaṃ nīlakaṇṭhābhirāmaṃ madamuditavihaṅgaṃ prāptanādābhirāmam
kusumitataruśākhālīnamattadvirephaṃ navakisalayaśobhāśobhitaṃ prāṃśuśākham
kvacicca dantakṣatacāruvīrudhaṃ kvacillatāliṅgitacāruvṛkṣakam
kvacidvilāsālasagāminībhir niṣevitaṃ kiṃpuruṣāṅganābhiḥ
pārāvatadhvanivikūjitacāruśṛṅgairabhraṅkaṣaiḥ sitamanoharacārurūpaiḥ
ākīrṇapuṣpanikarapravibhaktahaṃsairvibhrājitaṃ tridaśadivyakulairanekaiḥ
phullotpalāṃbujavitānasahasrayuktaṃ toyāśayaiḥ samanuśobhitadevamārgam
mārgāntarākalitapuṣpavicitrapaṅktisambaddhagulmaviṭapair vividhairupetam
tuṅgāgrair nīlapuṣpastabakabharanataprāṃśuśākhair aśokair dolāprāntāntanīlaśrutisukhajanakair bhāsitāntaṃ manojñaiḥ
rātrau candrasya bhāsā kusumitatilakairekatāṃ samprayātaṃ chāyāsuptaprabuddhasthitahariṇakulāluptadūrvāṅkurāgram
haṃsānāṃ pakṣavātapracalitakamalasvacchavistīrṇatoyaṃ toyānāṃ tīrajātapracakitakadalīcāṭunṛtyanmayūram
māyūraiḥ pakṣacandraiḥ kvacidavanigatai rañjitakṣmāpradeśaṃ deśe deśe vilīnapramuditavilasanmattahārītavṛndam
sāraṅgaiḥ kvacidupaśobhitapradeśaṃ pracchannaṃ kusumacayaiḥ kvacidvicitraiḥ
hṛṣṭābhiḥ kvacidapi kinnarāṅganābhir vīṇābhiḥ sumadhuragītanṛttakaṇṭham
saṃsṛṣṭaiḥ kvacidupaliptakīrṇapuṣpairāvāsaiḥ parivṛtapādapaṃ munīnām
ā mūlāt phalanicitaiḥ kvacidviśālairuttuṅgaiḥ panasamahīruhairupetam
phullātimuktakalatāgṛhanītasiddhasiddhāṅganākanakanūpurarāvaramyam
ramyaṃ priyaṅgutarumañjarisaktabhṛṅgaṃ bhṛṅgāvalīkavalitāmrakadambapuṣpam
puṣpotkarānilavighūrṇitavāriramyaṃ ramyadvirephavinipātitamañjugulmam
gulmāntaraprasabhabhītamṛgīsamūhaṃ vāteritaṃ tanubhṛtāmapavargadātṛ
candrāṃśujālaśabalais tilakair manojñaiḥ sindūrakuṅkumakusumbhanibhair aśokaiḥ
cāmīkaradyutisamairatha karṇikāraiḥ puṣpotkarairupacitaṃ suviśālaśākhaiḥ
kvacidañjanacūrṇābhaiḥ kvacid vidrumasannibhaiḥ
kvacitkāñcanasaṃkāśaiḥ puṣpair ācitabhūtalam
punnāgeṣu dvijaśatavirutaṃ raktāśokastabakabharanatam
ramyopāntaklamahārabhavanaṃ phullābjeṣu bhramaravilasitam
sakalabhuvanabhartā lokanāthastadānīṃ tuhinaśikharaputryā sārdhamiṣṭairgaṇeśaiḥ
vividhataruviśālaṃ mattahṛṣṭānnapuṣṭair upavanam atiramyaṃ darśayāmāsa devyāḥ
puṣpairvanyaiḥ śubhaśubhatamaiḥ kalpitairdivyabhūṣairdevīṃ divyāmupavanagatāṃ bhūṣayāmāsa śarvaḥ
sā cāpyenaṃ tuhinagirisutā śaṅkaraṃ devadevaṃ puṣpairdivyaiḥ śubhataratamair bhūṣayāmāsa bhaktyā
sampūjya pūjyaṃ tridaśeśvarāṇāṃ samprekṣya codyānam atīva ramyam
gaṇeśvarair nandimukhaiś ca sārdhamuvāca devaṃ praṇipatya devī
śrīdevyuvāca
udyānaṃ darśitaṃ deva prabhayā parayā yutam
kṣetrasya ca guṇānsarvānpunarme vaktumarhasi
asya kṣetrasya māhātmyamavimuktasya sarvathā
vaktumarhasi deveśa devadeva vṛṣadhvaja
sūta uvāca
devyāstadvacanaṃ śrutvā devadevo varaprabhuḥ
āghrāya vadanāmbhojaṃ tadāha girijāṃ hasan
śrībhagavānuvāca
idaṃ guhyatamaṃ kṣetraṃ sadā vārāṇasī mama
sarveṣāmeva jantūnāṃ heturmokṣasya sarvadā
asminsiddhāḥ sadā devi madīyaṃ vratamāsthitāḥ
nānāliṅgadharā nityaṃ mama lokābhikāṅkṣiṇaḥ
abhyasyanti paraṃ yogaṃ yuktātmāno jitendriyāḥ
nānāvṛkṣasamākīrṇe nānāvihagaśobhite
kamalotpalapuṣpāḍhyaiḥ sarobhiḥ samalaṃkṛte
apsarogaṇagandharvaiḥ sadā saṃsevite śubhe
rocate me sadā vāso yena kāryeṇa tacchṛṇu
manmanā mama bhaktaś ca mayi nityārpitakriyaḥ
yathā mokṣamavāpnoti anyatra na tathā kvacit
kāmaṃ hyatra mṛto devi janturmokṣāya kalpate
etanmama puraṃ divyaṃ guhyādguhyatamaṃ mahat
brahmādayo vijānanti ye ca siddhā mumukṣavaḥ
ataḥ paramidaṃ kṣetraṃ parā ceyaṃ gatirmama
vimuktaṃ na mayā yasmānmokṣyate vā kadācana
mama kṣetramidaṃ tasmād avimuktamiti smṛtam
naimiṣe ca kurukṣetre gaṅgādvāre ca puṣkare
snānātsaṃsevanādvāpi na mokṣaḥ prāpyate yataḥ
iha samprāpyate yena tata etadviśiṣyate
prayāge vā bhavenmokṣa iha vā matparigrahāt
prayāgādapi tīrthāgryād avimuktamidaṃ śubham
dharmasyopaniṣat satyaṃ mokṣasyopaniṣac chamaḥ
kṣetratīrthopaniṣadaṃ na vidurbudhasattamāḥ
kāmaṃ bhuñjan svapan krīḍan kurvan hi vividhāḥ kriyāḥ
avimukte tyajetprāṇān janturmokṣāya kalpate
kṛtvā pāpasahasrāṇi piśācatvaṃ varaṃ nṛṇām
na tu śakrasahasratvaṃ svarge kāśīpurīṃ vinā
tasmātsaṃsevanīyaṃ hi avimuktaṃ hi muktaye
jaigīṣavyaḥ parāṃ siddhiṃ gato yatra mahātapāḥ
asya kṣetrasya māhātmyādbhaktyā ca mama bhāvitaḥ
jaigīṣavyaguhā śreṣṭhā yogināṃ sthānamiṣyate
dhyāyantastatra māṃ nityaṃ yogāgnirdīpyate bhṛśam
kaivalyaṃ paramaṃ yāti devānāmapi durlabham
avyaktaliṅgairmunibhiḥ sarvasiddhāntavedibhiḥ
iha samprāpyate mokṣo durlabho 'nyatra karhicit
tebhyaścāhaṃ pravakṣyāmi yogaiśvaryamanuttamam
ātmanaścaiva sāyujyamīpsitaṃ sthānameva ca
kubero'tra mama kṣetre mayi sarvārpitakriyaḥ
kṣetrasaṃsevanādeva gaṇeśatvamavāpa ha
saṃvarto bhavitā yaś ca so'pi bhakto mamaiva tu
ihaivārādhya māṃ devi siddhiṃ yāsyatyanuttamām
parāśarasutau yogī ṛṣirvyāso mahātapāḥ
mama bhakto bhaviṣyaś ca vedasaṃsthāpravartakaḥ
raṃsyate so'pi padmākṣi kṣetre 'sminmunipuṅgavaḥ
brahmā devarṣibhiḥ sārddhaṃ viṣṇurvāpi divākaraḥ
devarājastathā śakro ye'pi cānye divaukasaḥ
upāsate mahātmānaḥ sarve māmiha suvrate
anye'pi yogino divyāśchannarūpā mahātmanaḥ
ananyamanaso bhūtvā māmihopāsate sadā
viṣayāsaktacitto'pi tyaktadharmaratirnaraḥ
iha kṣetre mṛtaḥ so'pi saṃsāre na punarbhavet
ye punarnirmamā dhīrāḥ sattvasthā vijitendriyāḥ
vratinaś ca nirārambhāḥ sarve te mayi bhāvitāḥ
devadevaṃ samāsādya dhīmantaḥ saṃgavarjitāḥ
gatā iha paraṃ mokṣaṃ prasādānmama suvrate
janmāntarasahasreṣu yaṃ na yogī samāpnuyāt
tamihaiva paraṃ mokṣaṃ prasādānmama suvrate
goprekṣakam idaṃ kṣetraṃ brahmaṇā sthāpitaṃ purā
kailāsabhavanaṃ cātra paśya divyaṃ varānane
goprekṣakam athāgamya dṛṣṭvā māmatra mānavaḥ
na durgatimavāpnoti kalmaṣaiś ca vimucyate
kapilāhradam ityevaṃ tathā vai brahmaṇā kṛtam
gavāṃ stanyajatoyena tīrthaṃ puṇyatamaṃ mahat
atrāpi svayamevāhaṃ vṛṣadhvaja iti smṛtaḥ
sānnidhyaṃ kṛtavān devi sadāhaṃ dṛśyate tvayā
bhadratoyaṃ ca paśyeha brahmaṇā ca kṛtaṃ hradam
sarvairdevairahaṃ devi asmindeśe prasāditaḥ
gacchopaśamam īśeti upaśāntaḥ śivas tathā
atrāhaṃ brahmaṇānīya sthāpitaḥ parameṣṭhinā
brahmaṇā cāpi saṃgṛhya viṣṇunā sthāpitaḥ punaḥ
brahmaṇāpi tato viṣṇuḥ proktaḥ saṃvignacetasā
mayānītamidaṃ liṅgaṃ kasmāt sthāpitavān asi
tamuvāca punar viṣṇur brahmāṇaṃ kupitānanam
rudre deve mamātyantaṃ parā bhaktirmahattarā
mayaiva sthāpitaṃ liṅgaṃ tava nāmnā bhaviṣyati
hiraṇyagarbha ityevaṃ tato 'trāhaṃ samāsthitaḥ
dṛṣṭvainamapi deveśaṃ mama lokaṃ vrajennaraḥ
tataḥ punarapi brahmā mama liṅgamidaṃ śubham
sthāpayāmāsa vidhivadbhaktyā paramayā yutaḥ
svarlīneśvara ityevamatrāhaṃ svayamāgataḥ
prāṇān iha narastyaktvā na punarjāyate kvacit
ananyā sā gatistasya yogināṃ caiva yā smṛtā
asminnapi mayā deśe daityo daivatakaṇṭakaḥ
vyāghrarūpaṃ samāsthāya nihato darpito balī
vyāghreśvara iti khyāto nityamatrāhamāsthitaḥ
na punardurgatiṃ yāti dṛṣṭvainaṃ vyāghramīśvaram
utpalo vidalaścaiva yau daityau brahmaṇā purā
strīvadhyau darpitau dṛṣṭvā tvayaiva nihatau raṇe
sāvajñaṃ kandukenātra tasyedaṃ dehamāsthitam
ādāvatrāhamāgamya prasthito gaṇapaiḥ saha
jyeṣṭhasthānamidaṃ tasmādetanme puṇyadarśanam
devaiḥ samantād etāni liṅgāni sthāpitānyataḥ
dṛṣṭvāpi niyato martyo dehabhede gaṇo bhavet
pitrā te śailarājena purā himavatā svayam
mama priyahitaṃ sthānaṃ jñātvā liṅgaṃ pratiṣṭhitam
śaileśvaramiti khyātaṃ dṛśyatāmiha cādarāt
dṛṣṭvaitanmanujo devi na durgatimato vrajet
nadyeṣā varuṇā devi puṇyā pāpapramocanī
kṣetrametad alaṃkṛtya jāhnavyā saha saṃgatā
sthāpitaṃ brahmaṇā cāpi saṃgame liṅgamuttamam
saṃgameśvaram ityevaṃ khyātaṃ jagati dṛśyatām
saṃgame devanadyā hi yaḥ snātvā manujaḥ śuciḥ
arcayet saṃgameśvaraṃ tasya janmabhayaṃ kutaḥ
idaṃ manye mahākṣetraṃ nivāso yogināṃ param
kṣetramadhye ca yatrāhaṃ svayaṃ bhūtvāgramāsthitaḥ
madhyameśvaramityevaṃ khyātaḥ sarvasurāsuraiḥ
siddhānāṃ sthānametaddhi madīyavratadhāriṇām
yogināṃ mokṣalipsūnāṃ jñānayogaratātmanām
dṛṣṭvainaṃ madhyameśānaṃ janma prati na śocati
sthāpitaṃ liṅgametattu śukreṇa bhṛgusūnunā
nāmnā śukreśvaraṃ nāma sarvasiddhāmarārcitam
dṛṣṭvainaṃ niyataḥ sadyo mucyate sarvakilbiṣaiḥ
mṛtaś ca na punarjantuḥ saṃsārī tu bhavennaraḥ
purā jambūkarūpeṇa asuro devakaṇṭakaḥ
brahmaṇo hi varaṃ labdhvā gomāyurbandhaśaṅkitaḥ
nihato himavatputri jambūkeśastato hyaham
adyāpi jagati khyātaṃ surāsuranamaskṛtam
dṛṣṭvainamapi deveśaṃ sarvānkāmānavāpnuyāt
grahaiḥ śukrapurogaiś ca etāni sthāpitāni ha
paśya puṇyāni liṅgāni sarvakāmapradāni tu
evametāni puṇyāni mannivāsāni pārvati
kathitāni mama kṣetre guhyaṃ cānyadidaṃ śṛṇu
catuḥkrośaṃ caturdikṣu kṣetrametatprakīrtitam
yojanaṃ viddhi cārvaṅgi mṛtyukāle 'mṛtapradam
mahālayagiristhaṃ māṃ kedāre ca vyavasthitam
gaṇatvaṃ labhate dṛṣṭvā hyasminmokṣo hyavāpyate
gāṇapatyaṃ labhedyasmādyataḥ sā muktiruttamā
tato mahālayāt tasmāt kedārānmadhyamādapi
smṛtaṃ puṇyatamaṃ kṣetramavimuktaṃ varānane
kedāraṃ madhyamaṃ kṣetraṃ sthānaṃ caiva mahālayam
mama puṇyāni bhūrloke tebhyaḥ śreṣṭhatamaṃ tvidam
yataḥ sṛṣṭāstvime lokāstataḥ kṣetramidaṃ śubham
kadācinna mayā muktamavimuktaṃ tato 'bhavat
avimukteśvaraṃ liṅgaṃ mama dṛṣṭveha mānavaḥ
sadyaḥ pāpavinirmuktaḥ paśupāśairvimucyate
śaileśaṃ saṃgameśaṃ ca svarlīnaṃ madhyameśvaram
hiraṇyagarbham īśānaṃ goprekṣaṃ vṛṣabhadhvajam
upaśāntaṃ śivaṃ caiva jyeṣṭhasthānanivāsinam
śukreśvaraṃ ca vikhyātaṃ vyāghreśaṃ jambukeśvaram
dṛṣṭvā na jāyate martyaḥ saṃsāre duḥkhasāgare
sūta uvāca
evam uktvā mahādevo diśaḥ sarvā vyalokayat
vilokya saṃsthite paścāddevadeve maheśvare
akasmādabhavatsarvaḥ sa deśojjvalito yathā
tataḥ pāśupatāḥ siddhā bhasmābhyaṅgasitaprabhāḥ
māheśvarā mahātmānas tathā vai niyatavratāḥ
bahavaḥ śataśo 'bhyetya namaścakrurmaheśvaram
punarnirīkṣya yogeśaṃ dhyānayogaṃ ca kṛtsnaśaḥ
tasthurātmānamāsthāya līyamānā iveśvare
sthitānāṃ sa tadā teṣāṃ devadeva umāpatiḥ
sa bibhratparamāṃ mūrtiṃ babhūva puruṣaḥ prabhuḥ
kṛtsnaṃ jagadihaikasthaṃ kartum anta iva sthitaḥ
tasya tāṃ paramāṃ mūrtimāsthitasya jagatprabhoḥ
na śaśāka punardraṣṭuṃ hṛṣṭaromā girīndrajā
tatastvadṛṣṭamākāraṃ buddhvā sā prakṛtisthitam
prakṛtermūrtimāsthāya yogena parameśvarī
taṃ śaśāka punardraṣṭuṃ harasya ca mahātmanaḥ
tataste layamādhāya yoginaḥ puruṣasya tu
viviśurhṛdayaṃ sarve dagdhasaṃsārabījinaḥ
pañcākṣarasya vai bījaṃ saṃsmarantaḥ suśobhanam
sarvapāpaharaṃ divyaṃ purā caiva prakāśitam
nīlalohitamūrtisthaṃ punaścakre vapuḥ śubham
taṃ dṛṣṭvā śailajā prāha hṛṣṭasarvatanūruhā
stuvatī caraṇau natvā ka ime bhagavanniti
tāmuvāca suraśreṣṭhastadā devīṃ girīndrajām
śrībhagavānuvāca
madīyaṃ vratamāśritya bhaktimadbhir dvijottamaiḥ
yairyairyogā ihābhyastās teṣām ekena janmanā
kṣetrasyāsya prabhāvena bhaktyā ca mama bhāmini
anugraho mayā hyevaṃ kriyate mūrtitaḥ svayam
tasmād etan mahat kṣetraṃ brahmādyaiḥ sevitaṃ tathā
śrutimadbhiś ca viprendraiḥ saṃsiddhaiś ca tapasvibhiḥ
pratimāsaṃ tathāṣṭamyāṃ pratimāsaṃ caturdaśīm
ubhayoḥ pakṣayordevi vārāṇasyāmupāsyate
śaśibhānūparāge ca kārtikyāṃ ca viśeṣataḥ
sarvaparvasu puṇyeṣu viṣuveṣvayaneṣu ca
pṛthivyāṃ sarvatīrthāni vārāṇasyāṃ tu jāhnavīm
uttarapravahāṃ puṇyāṃ mama mauliviniḥsṛtām
pituste girirājasya śubhāṃ himavataḥ sutām
puṇyasthānasthitāṃ puṇyāṃ puṇyadikpravahāṃ sadā
bhajante sarvato 'bhyetya ye tāñchṛṇu varānane
saṃnihatya kurukṣetraṃ sārdhaṃ tīrthaśatais tathā
puṣkaraṃ nimiṣaṃ caiva prayāgaṃ ca pṛthūdakam
drumakṣetraṃ kurukṣetraṃ naimiṣaṃ tīrthasaṃyutam
kṣetrāṇi sarvato devi devatā ṛṣayas tathā
saṃdhyā ca ṛtavaścaiva sarvā nadyaḥ sarāṃsi ca
samudrāḥ sapta caivātra devatīrthāni kṛtsnaśaḥ
bhāgīrathīṃ sameṣyanti sarvaparvasu suvrate
avimukteśvaraṃ dṛṣṭvā dṛṣṭvā caiva triviṣṭapam
kālabhairavamāsādya dhūtapāpāni sarvaśaḥ
bhavanti hi sureśāni sarvaparvasu parvasu
pṛthivyāṃ yāni puṇyāni mahāntyāyatanāni ca
praviśanti sadābhyetya puṇyaṃ parvasu parvasu
avimuktaṃ kṣetravaraṃ mahāpāpanibarhaṇam
kedāre caiva yalliṅgaṃ yacca liṅgaṃ mahālaye
madhyameśvarasaṃjñaṃ ca tathā pāśupateśvaram
śaṅkukarṇeśvaraṃ caiva gokarṇau ca tathā hyubhau
drumacaṇḍeśvaraṃ nāma bhadreśvaram anuttamam
sthāneśvaraṃ tathaikāgraṃ kāleśvaram ajeśvaram
bhairaveśvaram īśānaṃ tathauṃkārakasaṃjñitam
amareśaṃ mahākālaṃ jyotiṣaṃ bhasmagātrakam
yāni cānyāni puṇyāni sthānāni mama bhūtale
aṣṭaṣaṣṭisamākhyāni rūḍhānyanyāni kṛtsnaśaḥ
tāni sarvāṇyaśeṣāṇi vārāṇasyāṃ viśanti mām
sarvaparvasu puṇyeṣu guhyaṃ caitadudāhṛtam
teneha labhate janturmṛto divyāmṛtaṃ padam
snātasya caiva gaṅgāyāṃ dṛṣṭena ca mayā śubhe
sarvayajñaphalaistulyamiṣṭaiḥ śatasahasraśaḥ
sadya eva samāpnoti kiṃ tataḥ paramādbhutam
sarvāyatanamukhyāni divi bhūmau giriṣv api
parātparataraṃ devī budhyasveti mayoditam
aviśabdena pāpastu vedoktaḥ kathyate dvijaiḥ
tena muktaṃ mayā juṣṭamavimuktam ata ucyate
ityuktvā bhagavān rudraḥ sarvalokamaheśvaraḥ
sudṛṣṭaṃ kuru deveśi avimuktaṃ gṛhaṃ mama
ityuktvā bhagavān devas tayā sārdham umāpatiḥ
darśayāmāsa bhagavān śrīparvatamanuttamam
avimukteśvare nityam avasacca sadā tayā
sarvagatvācca sarvatvāt sarvātmā sadasanmayaḥ
śrīparvatamanuprāpyadevyā deveśvaro haraḥ
kṣetrāṇi darśayāmāsa sarvabhūtapatirbhavaḥ
kuṇḍīprabhaṃ ca paramaṃ divyaṃ vaiśravaṇeśvaram
āśāliṅgaṃ ca deveśaṃ divyaṃ yacca bileśvaram
rāmeśvaraṃ ca paramaṃ viṣṇunā yatpratiṣṭhitam
dakṣiṇadvārapārśve tu kuṇḍaleśvaramīśvaram
pūrvadvārasamīpasthaṃ tripurāntakamuttamam
vivṛddhaṃ giriṇā sārdhaṃ devadevanamaskṛtam
madhyameśvaramityuktaṃ triṣu lokeṣu viśrutam
amareśvaraṃ ca varadaṃ devaiḥ pūrvaṃ pratiṣṭhitam
gocarmeśvaram īśānaṃ tathendreśvaram adbhutam
karmeśvaraṃ ca vipulaṃ kāryārthaṃ brahmaṇā kṛtam
śrīmatsiddhavaṭaṃ caiva sadāvāso mamāvyaye
ajena nirmitaṃ divyaṃ sākṣādajabilaṃ śubham
tatraiva pāduke divye madīye ca bileśvare
tatra śṛṅgāṭakākāraṃ śṛṅgāṭācalamadhyame
śṛṅgāṭakeśvaraṃ nāma śrīdevyā tu pratiṣṭhitam
mallikārjunakaṃ caiva mama vāsamidaṃ śubham
rajeśvaraṃ ca paryāye rajasā supratiṣṭhitam
gajeśvaraṃ ca vaiśākhaṃ kapoteśvaramavyayam
koṭīśvaraṃ mahātīrthaṃ rudrakoṭigaṇaiḥ purā
sevitaṃ devi paśyādya sarvasmādadhikaṃ śubham
dvidevakulasaṃjñaṃ ca brahmaṇā dakṣiṇe śubham
uttare sthāpitaṃ caiva viṣṇunā caiva śailajam
mahāpramāṇaliṅgaṃ ca mayā pūrvaṃ pratiṣṭhitam
paścime parvate paśya brahmeśvaramaleśvaram
alaṃkṛtaṃ tvayā brahman purastān munibhiḥ saha
ityuktvā tadgṛhe tiṣṭhad alaṃgṛhamiti smṛtam
tatrāpi tīrthaṃ tīrthajñe vyomaliṅgaṃ ca paśya me
kadambeśvaram etaddhi skandenaiva pratiṣṭhitam
gomaṇḍaleśvaraṃ caiva nandādyaiḥ supratiṣṭhitam
devaiḥ sarvaistu śakrādyaiḥ sthāpitāni varānane
śrīmaddevahradaprānte sthānānīmāni paśya me
tathā hārapure devi tava hāre nipātite
tvayā hitāya jagatāṃ hārakuṇḍamidaṃ kṛtam
śivarudrapure caiva tatkāyopari suvrate
tatra pitrā suśailena sthāpitaṃ tvacaleśvaram
alaṃkṛtaṃ mayā brahma purastān munibhiḥ saha
caṇḍikeśvarakaṃ devi caṇḍikeśā tavātmajā
caṇḍikānirmitaṃ sthānam aṃbikātīrtham uttamam
rucikeśvarakaṃ caiva dhāraiṣā kapilā śubhā
eteṣu devi sthāneṣu tīrtheṣu vividheṣu ca
pūjayenmāṃ sadā bhaktyā mayā sārdhaṃ hi modate
śrīśaile saṃtyajed dehaṃ brāhmaṇo dagdhakilbiṣaḥ
mucyate nātra saṃdeho hyavimukte yathā śubham
mahāsnānaṃ ca yaḥ kuryādghṛtena vidhinaiva tu
sa yāti mama sāyujyaṃ sthāneṣveteṣu suvrate
snānaṃ palaśataṃ jñeyamabhyaṅgaṃ pañcaviṃśati
palānāṃ dve sahasre tu mahāsnānaṃ prakīrtitam
snāpya liṅgaṃ madīyaṃ tu gavyenaiva ghṛtena ca
viśodhya sarvadravyaistu vāribhir abhiṣiñcati
saṃmārjya śatayajñānāṃ snānena prayutaṃ tathā
pūjayā śatasāhasramanantaṃ gītavādinām
mahāsnāne prasaktaṃ tu snānamaṣṭaguṇaṃ smṛtam
jalena kevalenaiva gandhatoyena bhaktitaḥ
anulepanaṃ tu tat sarvaṃ pañcaviṃśatpalena vai
śamīpuṣpaṃ ca vidhinā bilvapatraṃ ca paṅkajam
anyānyapi ca puṣpāṇi bilvapatraṃ na saṃtyajet
caturdroṇair mahādevam aṣṭadroṇairathāpi vā
daśadroṇais tu naivedyam aṣṭadroṇairathāpi vā
śatadroṇasamaṃ puṇyam āḍhake'pi vidhīyate
vittahīnasya viprasya nātra kāryā vicāraṇā
bherīmṛdaṅgamurajatimirāpaṭahādibhiḥ
vāditrairvividhaiścānyairninādairvividhairapi
jāgaraṃ kārayedyastu prārthayecca yathākramam
sa bhṛtyaputradāraiś ca tathā saṃbandhibāndhavaiḥ
sārdhaṃ pradakṣiṇaṃ kṛtvā prārthayelliṅgam uttamam
dravyahīnaṃ kriyāhīnaṃ śraddhāhīnaṃ sureśvara
kṛtaṃ vā na kṛtaṃ vāpi kṣantumarhasi śaṅkara
ityuktvā vai japedrudraṃ tvaritaṃ śāntimeva ca
japitvaivaṃ mahābījaṃ tathā pañcākṣarasya vai
sa evaṃ sarvatīrtheṣu sarvayajñeṣu yatphalam
tatphalaṃ samavāpnoti vārāṇasyāṃ yathā mṛtaḥ
tathaiva mama sāyujyaṃ labhate nātra saṃśayaḥ
matpriyārthamidaṃ kāryaṃ madbhaktairvidhipūrvakam
ye na kurvanti te bhaktā na bhavanti na saṃśayaḥ
sūta uvāca
niśamya vacanaṃ devī gatvā vārāṇasīṃ purīm
avimukteśvaraṃ liṅgaṃ payasā ca ghṛtena ca
arcayāmāsa deveśaṃ rudraṃ bhuvananāyakam
avimukte ca tapasā mandarasya mahātmanaḥ
kalpayāmāsa vai kṣetraṃ mandare cārukandare
tatrāndhakaṃ mahādaityaṃ hiraṇyākṣasutaṃ prabhuḥ
anugṛhya gaṇatvaṃ ca prāpayāmāsa līlayā
etadvaḥ kathitaṃ sarvaṃ kathāsarvasvamādarāt
yaḥ paṭhecchṛṇuyādvāpi kṣetramāhātmyamuttamam
sarvakṣetreṣu yatpuṇyaṃ tatsarvaṃ sahasā labhet
śrāvayedvā dvijānsarvān kṛtaśaucān jitendriyān
sa eva sarvayajñasya phalaṃ prāpnoti mānavaḥ
iti śrīliṅgamahāpurāṇe pūrvabhāge vārāṇasīśrīśailamāhātmyakathanaṃ nāma dvinavatitamo 'dhyāyaḥ
ṛṣaya ūcuḥ
andhako nāma daityendro mandare cārukandare
damitastu kathaṃ lebhe gāṇapatyaṃ maheśvarāt
vaktumarhasi cāsmākaṃ yathāvṛttaṃ yathāśrutam
sūta uvāca
andhakānugrahaṃ caiva mandare śoṣaṇaṃ tathā
varalābhamaśeṣaṃ ca pravadāmi samāsataḥ
hiraṇyākṣasya tanayo hiraṇyanayanopamaḥ
purāndhaka iti khyātastapasā labdhavikramaḥ
prasādādbrahmaṇaḥ sākṣādavadhyatvamavāpya ca
trailokyamakhilaṃ bhuktvā jitvā cendrapuraṃ purā
līlayā cāprayatnena trāsayāmāsa vāsavam
bādhitāstāḍitā baddhāḥ pātitāstena te surāḥ
viviśurmandaraṃ bhītā nārāyaṇapurogamāḥ
evaṃ saṃpīḍya vai devān andhako'pi mahāsuraḥ
yadṛcchayā giriṃ prāpto mandaraṃ cārukandaram
tataste samastāḥ surendrāḥ sasādhyāḥ sureśaṃ maheśaṃ puretyāhurevam
drutaṃ cālpavīryaprabhinnāṅgabhinnā vayaṃ daityarājasya śastrairnikṛttāḥ
itīdamakhilaṃ śrutvā daityāgamam anaupamam
gaṇeśvaraiś ca bhagavānandhakābhimukhaṃ yayau
tatrendrapadmodbhavaviṣṇumukhyāḥ sureśvarā vipravarāś ca sarve
jayeti vācā bhagavantam ūcuḥ kirīṭabaddhāñjalayaḥ samantāt
athāśeṣāsurāṃstasya koṭikoṭiśatais tataḥ
bhasmīkṛtya mahādevo nirbibhedāndhakaṃ tadā
śūlena śūlinā protaṃ dagdhakalmaṣakañcukam
dṛṣṭvāndhakaṃ nanādeśaṃ praṇamya sa pitāmahaḥ
tannādaśravaṇānnedurdevā devaṃ praṇamya tam
nanṛturmunayaḥ sarve mumudurgaṇapuṅgavāḥ
sasṛjuḥ puṣpavarṣāṇi devāḥ śaṃbhostadopari
trailokyamakhilaṃ harṣānnananda ca nanāda ca
dagdho'gninā ca śūlena protaḥ preta ivāndhakaḥ
sāttvikaṃ bhāvamāsthāya cintayāmāsa cetasā
janmāntare'pi devena dagdho yasmācchivena vai
ārādhito mayā śaṃbhuḥ purā sākṣānmaheśvaraḥ
tasmādetanmayā labdhamanyathā nopapadyate
yaḥ smarenmanasā rudraṃ prāṇānte sakṛdeva vā
sa yāti śivasāyujyaṃ kiṃ punarbahuśaḥ smaran
brahmā ca bhagavānviṣṇuḥ sarve devāḥ savāsavāḥ
śaraṇaṃ prāpya tiṣṭhanti tameva śaraṇaṃ vrajet
evaṃ saṃcintya tuṣṭātmā so 'ndhakaś cāndhakārdanam
sagaṇaṃ śivamīśānamastuvatpuṇyagauravāt
prārthitastena bhagavān paramārtiharo haraḥ
hiraṇyanetratanayaṃ śūlāgrasthaṃ sureśvaraḥ
provāca dānavaṃ prekṣya ghṛṇayā nīlalohitaḥ
tuṣṭo'smi vatsa bhadraṃ te kāmaṃ kiṃ karavāṇi te
varānvaraya daityendra varado'haṃ tavāndhaka
śrutvā vākyaṃ tadā śaṃbhor hiraṇyanayanātmajaḥ
harṣagadgadayā vācā provācedaṃ maheśvaram
bhagavandevadeveśa bhaktārtihara śaṅkara
tvayi bhaktiḥ prasīdeśa yadi deyo varaś ca me
śrutvā bhavo'pi vacanamandhakasya mahātmanaḥ
pradadau durlabhāṃ śraddhāṃ daityendrāya mahādyutiḥ
gāṇapatyaṃ ca daityāya pradadau cāvaropya tam
praṇemustaṃ surendrādyā gāṇapatye pratiṣṭhitam
iti śrīliṅgamahāpurāṇe pūrvabhāge andhakagāṇapatyātmako nāma trinavatitamo 'dhyāyaḥ
ṛṣaya ūcuḥ
kathamasya pitā daityo hiraṇyākṣaḥ sudāruṇaḥ
viṣṇunā sūdito viṣṇur vārāhatvaṃ kathaṃ gataḥ
tasya śṛṅgaṃ maheśasya bhūṣaṇatvaṃ kathaṃ gatam
etatsarvaṃ viśeṣeṇa sūta vaktumihārhasi
sūta uvāca
hiraṇyakaśiporbhrātā hiraṇyākṣa iti smṛtaḥ
purāndhakāsureśasya pitā kālāntakopamaḥ
devāñjitvātha daityendro baddhvā ca dharaṇīmimām
nītvā rasātalaṃ cakre vandīm indīvaraprabhām
tataḥ sabrahmakā devāḥ parimlānamukhaśriyaḥ
bādhitāstāḍitā baddhvā hiraṇyākṣeṇa tena vai
balinā daityamukhyena krūreṇa sudurātmanā
praṇamya śirasā viṣṇuṃ daityakoṭivimardanam
sarve vijñāpayāmāsurdharaṇībandhanaṃ hareḥ
śrutvaitadbhagavān viṣṇurdharaṇībandhanaṃ hariḥ
bhūtvā yajñavarāho 'sau yathā liṅgodbhave tathā
daityaiś ca sārdhaṃ daityendraṃ hiraṇyākṣaṃ mahābalam
daṃṣṭrāgrakoṭyā hatvainaṃ reje daityāntakṛtprabhuḥ
kalpādiṣu yathāpūrvaṃ praviśya ca rasātalam
ānīya vasudhāṃ devīmaṅkasthāmakarodbahiḥ
tatas tuṣṭāva deveśaṃ devadevaḥ pitāmahaḥ
śakrādyaiḥ sahito bhūtvā harṣagadgadayā girā
śāśvatāya varāhāya daṃṣṭriṇe daṇḍine namaḥ
nārāyaṇāya sarvāya brahmaṇe paramātmane
kartre dhartre dharāyāstu hartre devāriṇāṃ svayam
kartre netre surendrāṇāṃ śāstre ca sakalasya ca
tvamaṣṭamūrtistvamanantamūrtistvamādidevastvamanantaveditaḥ
tvayā kṛtaṃ sarvamidaṃ prasīda sureśa lokeśa varāha viṣṇo
tathaikadaṃṣṭrāgramukhāgrakoṭibhāgaikabhāgārdhatamena viṣṇo
hatāḥ kṣaṇāt kāmada daityamukhyāḥ svadaṃṣṭrakoṭyā saha putrabhṛtyaiḥ
tvayoddhṛtā deva dharā dhareśa dharādharākāra dhṛtāgradaṃṣṭre
dharādharaiḥ sarvajanaiḥ samudraiḥ surāsuraiḥ sevitacandravaktra
tvayaiva deveśa vibho kṛtaś ca jayaḥ surāṇāmasureśvarāṇām
aho pradattastu varaḥ prasīda vāgdevatā vārijasaṃbhavāya
tava romṇi sakalāmareśvarā nayanadvaye śaśiravī padadvaye
nihitā rasātalagatā vasuṃdharā tava pṛṣṭhataḥ sakalatārakādayaḥ
jagatāṃ hitāya bhavatā vasuṃdharā bhagavan rasātalapuṭaṃ gatā tadā
abaloddhṛtā ca bhagavaṃstavaiva sakalaṃ tvayaiva hi dhṛtaṃ jagadguro
iti vākpatirbahuvidhaistavārcanaiḥ praṇipatya viṣṇumamaraiḥ prajāpatiḥ
vividhānvarān harimukhāttu labdhavān harinābhivārijadehabhṛt svayam
atha tāmuddhṛtāṃ tena dharāṃ devā munīśvarāḥ
mūrdhnyāropya namaścakruś cakriṇaḥ saṃnidhau tadā
anenaiva varāheṇa coddhṛtāsi varaprade
kṛṣṇenākliṣṭakāryeṇa śatahastena viṣṇunā
dharaṇi tvaṃ mahābhoge bhūmistvaṃ dhenuravyaye
lokānāṃ dhāriṇī tvaṃ hi mṛttike hara pātakam
manasā karmaṇā vācā varade vārijekṣaṇe
tvayā hatena pāpena jīvāmastvatprasādataḥ
ityuktā sā tadā devī dharā devair athābravīt
varāhadaṃṣṭrābhinnāyāṃ dharāyāṃ mṛttikāṃ dvijāḥ
mantreṇānena yo bibhrat mūrdhni pāpātpramucyate
āyuṣmān balavān dhanyaḥ putrapautrasamanvitaḥ
kramādbhuvi divaṃ prāpya karmānte modate suraiḥ
atha deve gate tyaktvā varāhe kṣīrasāgaram
vārāharūpamanaghaṃ cacāla ca dharā punaḥ
tasya daṃṣṭrābharākrāntā devadevasya dhīmataḥ
yadṛcchayā bhavaḥ paśyan jagāma jagadīśvaraḥ
daṃṣṭrāṃ jagrāha dṛṣṭvā tāṃ bhūṣaṇārthamathātmanaḥ
dadhāra ca mahādevaḥ kūrcānte vai mahorasi
devāś ca tuṣṭuvuḥ sendrā devadevasya vaibhavam
dharā pratiṣṭhitā hyevaṃ devadevena līlayā
bhūtānāṃ saṃplave cāpi viṣṇoścaiva kalevaram
brahmaṇaś ca tathānyeṣāṃ devānāmapi līlayā
vibhuraṅgavibhāgena bhūṣito na yadi prabhuḥ
kathaṃ vimuktirviprāṇāṃ tasmāddaṃṣṭrī maheśvaraḥ
iti śrīliṅgamahāpurāṇe pūrvabhāge varāhaprādurbhāvo nāma caturnavatitamo 'dhyāyaḥ
ṛṣaya ūcuḥ
nṛsiṃhena hataḥ pūrvaṃ hiraṇyākṣāgrajaḥ śrutam
kathaṃ niṣūditastena hiraṇyakaśipurvada
sūta uvāca
hiraṇyakaśipoḥ putraḥ prahrāda iti viśrutaḥ
dharmajñaḥ satyasampannas tapasvī cābhavatsudhīḥ
janmaprabhṛti deveśaṃ pūjayāmāsa cāvyayam
sarvajñaṃ sarvagaṃ viṣṇuṃ sarvadevabhavodbhavam
tamādipuruṣaṃ bhaktyā parabrahmasvarūpiṇam
brahmaṇo 'dhipatiṃ sṛṣṭisthitisaṃhārakāraṇam
so'pi viṣṇostathābhūtaṃ dṛṣṭvā putraṃ samāhitam
namo nārāyaṇāyeti govindeti muhurmuhuḥ
stuvantaṃ prāha devāriḥ pradahanniva pāpadhīḥ
na māṃ jānāsi durbuddhe sarvadaityāmareśvaram
prahrāda vīra duṣputra dvijadevārtikāraṇam
ko viṣṇuḥ padmajo vāpi śakraś ca varuṇo'thavā
vāyuḥ somastatheśānaḥ pāvako mama yaḥ samaḥ
māmevārcaya bhaktyā ca svalpaṃ nārāyaṇaṃ sadā
prahrāda jīvite vāñchā tavaiṣā śṛṇu cāsti cet
śrutvāpi tasya vacanaṃ hiraṇyakaśipoḥ sudhīḥ
prahrādaḥ pūjayāmāsa namo nārāyaṇeti ca
namo nārāyaṇāyeti sarvadaityakumārakān
adhyāpayāmāsa ca tāṃ brahmavidyāṃ suśobhanām
durlaṅghyāṃ cātmano dṛṣṭvā śakrādibhir api svayam
putreṇa laṅghitāmājñāṃ hiraṇyaḥ prāha dānavān
etaṃ nānāvidhairvadhyaṃ duṣputraṃ hantumarhatha
evamuktāstadā tena daityena sudurātmanā
nijaghnurdevadevasya bhṛtyaṃ prahrādamavyayam
tatra tatpratikṛtaṃ tadā surairdaityarājatanayaṃ dvijottamāḥ
kṣīravārinidhiśāyinaḥ prabhorniṣphalaṃ tvatha babhūva tejasā
tadātha garvabhinnasya hiraṇyakaśipoḥ prabhuḥ
tatraivāvirabhūddhantuṃ nṛsiṃhākṛtimāsthitaḥ
jaghāna ca sutaṃ prekṣya pitaraṃ dānavādhamam
bibheda tatkṣaṇādeva karajair niśitaiḥ śataiḥ
tato nihatya taṃ daityaṃ sabāndhavamaghāpahaḥ
pīḍayāmāsa daityendraṃ yugāntāgnirivāparaḥ
nādaistasya nṛsiṃhasya ghorairvitrāsitaṃ jagat
ā brahmabhuvanād viprāḥ pracacāla ca suvratāḥ
dṛṣṭvā surāsuramahoragasiddhasādhyās tasmin kṣaṇe hariviriñcimukhā nṛsiṃham
dhairyaṃ balaṃ ca samavāpya yayurvisṛjya ā diṅmukhāntam asurakṣaṇatatparāś ca
tatastairgataiḥ saiṣa devo nṛsiṃhaḥ sahasrākṛtiḥ sarvapāt sarvabāhuḥ
sahasrekṣaṇaḥ somasūryāgninetrastadā saṃsthitaḥ sarvamāvṛtya māyī
taṃ tuṣṭuvuḥ suraśreṣṭhā lokā lokācale sthitāḥ
sabrahmakāḥ sasādhyāś ca sayamāḥ samarudgaṇāḥ
parātparataraṃ brahma tattvāt tattvatamaṃ bhavān
jyotiṣāṃ tu paraṃ jyotiḥ paramātmā jaganmayaḥ
sthūlaṃ sūkṣmaṃ susūkṣmaṃ ca śabdabrahmamayaḥ śubhaḥ
vāgatīto nirālaṃbo nirdvandvo nirupaplavaḥ
yajñabhugyajñamūrtistvaṃ yajñināṃ phaladaḥ prabhuḥ
bhavānmatsyākṛtiḥ kaurmamāsthāya jagati sthitaḥ
vārāhīṃ caiva tāṃ saiṃhīmāsthāyehavyavasthitaḥ
devānāṃ devarakṣārthaṃ nihatya ditijeśvaram
dvijaśāpacchalenaivam avatīrṇo'si līlayā
na dṛṣṭaṃ yattvadanyaṃ hi bhavān sarvaṃ carācaram
bhavānviṣṇurbhavān rudro bhavāneva pitāmahaḥ
bhavānādirbhavānanto bhavāneva vayaṃ vibho
bhavāneva jagatsarvaṃ pralāpena kimīśvara
māyayā bahudhā saṃsthamadvitīyamayaṃ prabho
stoṣyāmastvāṃ kathaṃ bhāsi devadeva mṛgādhipa
stuto'pi vividhaiḥ stutyairbhāvairnānāvidhaiḥ prabhuḥ
na jagāma dvijāḥ śāntiṃ mānayanyonimātmanaḥ
yo nṛsiṃhastavaṃ bhaktyā paṭhedvārthaṃ vicārayet
śrāvayedvā dvijānsarvān viṣṇuloke mahīyate
tadantare śivaṃ devāḥ sendrāḥ sabrahmakāḥ prabhum
samprāpya tuṣṭuvuḥ sarvaṃ vijñāpya mṛgarūpiṇaḥ
tato brahmādayastūrṇaṃ saṃstūya parameśvaram
ātmatrāṇāya śaraṇaṃ jagmuḥ paramakāraṇam
mandarasthaṃ mahādevaṃ krīḍamānaṃ sahomayā
sevitaṃ gaṇagandharvaiḥ siddhairapsarasāṃ gaṇaiḥ
devatābhiḥ saha brahmā bhītabhītaḥ sagadgadam
praṇamya daṇḍavadbhūmau tuṣṭāva parameśvaram
brahmovāca
namaste kālakālāya namaste rudra manyave
namaḥ śivāya rudrāya śaṅkarāya śivāya te
ugro'si sarvabhūtānāṃ niyantāsi śivo'si naḥ
namaḥ śivāya śarvāya śaṅkarāyārttihāriṇe
mayaskarāya viśvāya viṣṇave brahmaṇe namaḥ
antakāya namastubhyamumāyāḥ pataye namaḥ
hiraṇyabāhave sākṣāddhiraṇyapataye namaḥ
śarvāya sarvarūpāya puruṣāya namonamaḥ
sadasadvyaktihīnāya mahataḥ kāraṇāya te
nityāya viśvarūpāya jāyamānāya te namaḥ
jātāya bahudhā loke prabhūtāya namonamaḥ
rudrāya nīlarudrāya kadrudrāya pracetase
kālāya kālarūpāya namaḥ kālāṅgahāriṇe
mīḍhuṣṭamāya devāya śitikaṇṭhāya te namaḥ
mahīyase namastubhyaṃ hantre devāriṇāṃ sadā
tārāya ca sutārāya tāraṇāya namonamaḥ
harikeśāya devāya śaṃbhave paramātmane
devānāṃ śaṃbhave tubhyaṃ bhūtānāṃ śaṃbhave namaḥ
śambhave haimavatyāś ca manyave rudrarūpiṇe
kapardine namastubhyaṃ kālakaṇṭhāya te namaḥ
hiraṇyāya maheśāya śrīkaṇṭhāya namonamaḥ
bhasmadigdhaśarīrāya daṇḍamuṇḍīśvarāya ca
namo hrasvāya dīrghāya vāmanāya namonamaḥ
nama ugratriśūlāya ugrāya ca namo namaḥ
bhīmāya bhīmarūpāya bhīmakarmaratāya te
agrevadhāya vai bhūtvā namo dūrevadhāya ca
dhanvine śūline tubhyaṃ gadine haline namaḥ
cakriṇe varmiṇe nityaṃ daityānāṃ karmabhedine
sadyāya sadyarūpāya sadyojātāya te namaḥ
vāmāya vāmarūpāya vāmanetrāya te namaḥ
aghorarūpāya vikaṭāya vikaṭaśarīrāya te namaḥ
puruṣarūpāya puruṣaikatatpuruṣāya vai namaḥ
puruṣārthapradānāya pataye parameṣṭhine
īśānāya namastubhyamīśvarāya namonamaḥ
brahmaṇe brahmarūpāya namaḥ sākṣācchivāya te
sarvaviṣṇurnṛsiṃhasya rūpamāsthāya viśvakṛt
hiraṇyakaśipuṃ hatvā karajairniśitaiḥ svayam
daityendrairbahubhiḥ sārdhaṃ hitārthaṃ jagatāṃ prabhuḥ
saiṃhīṃ samānayanyoniṃ bādhate nikhilaṃ jagat
yatkṛtyamatra deveśa tatkuruṣva bhavāniha
ugro'si sarvaduṣṭānāṃ niyantāsi śivo'si naḥ
kālakūṭādivapuṣā trāhi naḥ śaraṇāgatān
śukraṃ tu vṛttaṃ viśveśa krīḍā vai kevalaṃ vayam
tavonmeṣanimeṣābhyāmasmākaṃ pralayodayau
unmīlayet tvayi brahman vināśo'sti na te śiva
saṃtaptāsmo vayaṃ deva hariṇāmitatejasā
sarvalokahitāyainaṃ tattvaṃ saṃhartumicchasi
sūta uvāca
vijñāpitas tathā devaḥ prahasanprāha tān surān
abhayaṃ ca dadau teṣāṃ haniṣyāmīti taṃ prabhuḥ
so'pi śakraḥ suraiḥ sārdhaṃ praṇipatya yathāgatam
jagāma bhagavān brahmā tathānye ca surottamāḥ
athotthāya mahādevaḥ śārabhaṃ rūpamāsthitaḥ
yayau prānte nṛsiṃhasya garvitasya mṛgāśinaḥ
apahṛtya tadā prāṇān śarabhaḥ surapūjitaḥ
siṃhāttato naro bhūtvā jagāma ca yathākramam
evaṃ stutastadā devairjagāma sa yathākramam
yaḥ paṭhecchṛṇuyādvāpi saṃstavaṃ śārvamuttamam
rudralokamanuprāpya rudreṇa saha modate
iti śrīliṅgamahāpurāṇe pūrvabhāge nārasiṃhe pañcanavatitamo 'dhyāyaḥ
ṛṣaya ūcuḥ
kathaṃ devo mahādevo viśvasaṃhārakārakaḥ
śarabhākhyaṃ mahāghoraṃ vikṛtaṃ rūpamāsthitaḥ
kiṃ kiṃ dhairyaṃ kṛtaṃ tena brūhi sarvam aśeṣataḥ
sūta uvāca
evamabhyarthito devairmatiṃ cakre kṛpālayaḥ
yattejastu nṛsiṃhākhyaṃ saṃhartuṃ parameśvaraḥ
tadarthaṃ smṛtavān rudro vīrabhadraṃ mahābalam
ātmano bhairavaṃ rūpaṃ mahāpralayakārakam
ājagāma purā sadyo gaṇānāmagrato hasan
sāṭṭahāsair gaṇavarair utpatadbhir itastataḥ
nṛsiṃharūpairatyugraiḥ koṭibhiḥ parivāritaḥ
tāvadbhir abhito vīrairnṛtyadbhiś ca mudānvitaiḥ
krīḍadbhiś ca mahādhīrairbrahmādyaiḥ kandukairiva
adṛṣṭapūrvairanyaiś ca veṣṭito vīravanditaḥ
kalpāntajvalanajvālo vilasallocanatrayaḥ
āttaśastro jaṭājūṭe jvaladbālendumaṇḍitaḥ
bālendudvitayākāratīkṣṇadaṃṣṭrāṅkuradvayaḥ
ākhaṇḍaladhanuḥkhaṇḍasaṃnibhabhrūlatāyutaḥ
mahāpracaṇḍahuṅkārabadhirīkṛtadiṅmukhaḥ
nīlameghāñjanākārabhīṣaṇaśmaśruradbhutaḥ
vādakhaṇḍam akhaṇḍābhyāṃ bhrāmayaṃstriśikhaṃ muhuḥ
vīrabhadro'pi bhagavān vīraśaktivijṛmbhitaḥ
svayaṃ vijñāpayāmāsa kimatra smṛtikāraṇam
ājñāpaya jagatsvāmin prasādaḥ kriyatāṃ mayi
śrībhagavānuvāca
akāle bhayamutpannaṃ devānāmapi bhairava
jvalitaḥ sa nṛsiṃhāgniḥ śamayainaṃ durāsadam
sāntvayan bodhayādau taṃ tena kiṃ nopaśāmyati
tato matparamaṃ bhāvaṃ bhairavaṃ saṃpradarśaya
sūkṣmaṃ sūkṣmeṇa saṃhṛtya sthūlaṃ sthūlena tejasā
vaktramānaya kṛttiṃ ca vīrabhadra mamājñayā
ityādiṣṭo gaṇādhyakṣaḥ praśāntavapurāsthitaḥ
jagāma raṃhasā tatra yatrāste narakesarī
tatastaṃ bodhayāmāsa vīrabhadro haro harim
uvāca vākyamīśānaḥ pitā putramivaurasam
śrīvīrabhadra uvāca
jagatsukhāya bhagavann avatīrṇo'si mādhava
sthityarthena ca yukto'si pareṇa parameṣṭhinā
jantucakraṃ bhagavatā rakṣitaṃ matsyarūpiṇā
pucchenaiva samābadhya bhramannekārṇave purā
bibharṣi kūrmarūpeṇa vārāheṇoddhṛtā mahī
anena harirūpeṇa hiraṇyakaśipurhataḥ
vāmanena balirbaddhastvayā vikramatā punaḥ
tvam eva sarvabhūtānāṃ prabhāvaḥ prabhur avyayaḥ
yadā yadā hi lokasya duḥkhaṃ kiṃcit prajāyate
tadā tadāvatīrṇastvaṃ kariṣyasi nirāmayam
nādhikastvatsamo'pyasti hare śivaparāyaṇa
tvayā dharmāś ca vedāś ca śubhe mārge pratiṣṭhitāḥ
yadartham avatāro'yaṃ nihataḥ so'pi keśava
atyantaghoraṃ bhagavannarasiṃha vapustava
upasaṃhara viśvātmaṃstvameva mama saṃnidhau
sūta uvāca
ityukto vīrabhadreṇa nṛsiṃhaḥ śāntayā girā
tato'dhikaṃ mahāghoraṃ kopaṃ prajvālayaddhariḥ
śrīnṛsiṃha uvāca
āgato'si yatastatra gaccha tvaṃ mā hitaṃ vada
idānīṃ saṃhariṣyāmi jagadetaccarācaram
saṃhartur na hi saṃhāraḥ svato vā parato'pi vā
śāsitaṃ mama sarvatra śāstā ko'pi na vidyate
matprasādena sakalaṃ samaryādaṃ pravartate
ahaṃ hi sarvaśaktīnāṃ pravartakanivartakaḥ
yad yad vibhūtimat sattvaṃ śrīmadūrjitameva vā
tattadviddhi gaṇādhyakṣa mama tejovijṛmbhitam
devatāparamārthajñā mamaiva paramaṃ viduḥ
madaṃśāḥ śaktisampannā brahmaśakrādayaḥ surāḥ
mannābhipaṅkajājjātaḥ purā brahmā caturmukhaḥ
tallalāṭasamutpanno bhagavānvṛṣabhadhvajaḥ
rajasādhiṣṭhitaḥ sraṣṭā rudrastāmasa ucyate
ahaṃ niyantā sarvasya matparaṃ nāsti daivatam
viśvādhikaḥ svatantraś ca kartā hartākhileśvaraḥ
idaṃ tu matparaṃ tejaḥ kaḥ punaḥ śrotumicchati
ato māṃ śaraṇaṃ prāpya gaccha tvaṃ vigatajvaraḥ
avehi paramaṃ bhāvamidaṃ bhūtamaheśvaraḥ
kālo'smyahaṃ kālavināśaheturlokān samāhartum ahaṃ pravṛttaḥ
mṛtyormṛtyuṃ viddhi māṃ vīrabhadra jīvantyete matprasādena devāḥ
sūta uvāca
sāhaṅkāramidaṃ śrutvā harer amitavikramaḥ
vihasyovāca sāvajñaṃ tato visphuritādharaḥ
śrīvīrabhadra uvāca
kiṃ na jānāsi viśveśaṃ saṃhartāraṃ pinākinam
asadvādo vivādaś ca vināśastvayi kevalaḥ
tavānyonyāvatārāṇi kāni śeṣāṇi sāṃpratam
kṛtāni yena kenāpi kathāśeṣo bhaviṣyati
doṣaṃ tvaṃ paśya etattvamavasthāmīdṛśīṃ gataḥ
tena saṃhāradakṣeṇa kṣaṇātsaṃkṣayameṣyasi
prakṛtistvaṃ pumān rudrastvayi vīryaṃ samāhitam
tvannābhipaṅkajājjātaḥ pañcavaktraḥ pitāmahaḥ
sṛṣṭyarthena jagatpūrvaṃ śaṅkaraṃ nīlalohitam
lalāṭe cintayāmāsa tapasyugre vyavasthitaḥ
tallalāṭādabhūcchaṃbhoḥ sṛṣṭyarthaṃ tanna dūṣaṇam
aṃśo'haṃ devadevasya mahābhairavarūpiṇaḥ
tvatsaṃhāre niyukto'smi vinayena balena ca
evaṃ rakṣo vidāryaiva tvaṃ śaktikalayā yutaḥ
ahaṅkārāvalepena garjasi tvamatandritaḥ
upakāro hyasādhūnāmapakārāya kevalam
yadi siṃha maheśānaṃ svapunarbhūta manyase
na tvaṃ sraṣṭā na saṃhartā na svatantro hi kutracit
kulālacakravacchaktyā prerito'si pinākinā
adyāpi tava nikṣiptaṃ kapālaṃ kūrmarūpiṇaḥ
harahāralatāmadhye mugdha kasmānna budhyase
vismṛtaṃ kiṃ tadaṃśena daṃṣṭrotpātanapīḍitaḥ
vārāhavigrahaste 'dya sākrośaṃ tārakāriṇā
dagdho'si yasya śūlāgre viṣvaksenacchalādbhavān
dakṣayajñe śiraśchinnaṃ mayā te yajñarūpiṇaḥ
adyāpi tava putrasya brahmaṇaḥ pañcamaṃ śiraḥ
chinnaṃ tamenābhisaṃdhaṃ tadaṃśaṃ tasya tadbalam
nirjitastvaṃ dadhīcena saṃgrāme samarudgaṇaḥ
kaṇḍūyamāne śirasi kathaṃ tadvismṛtaṃ tvayā
cakraṃ vikramato yasya cakrapāṇe tava priyam
kutaḥ prāptaṃ kṛtaṃ kena tvayā tadapi vismṛtam
te mayā sakalā lokā gṛhītāstvaṃ payonidhau
nidrāparavaśaḥ śeṣe sa kathaṃ sāttviko bhavān
tvadādistambaparyantaṃ rudraśaktivijṛmbhitam
śaktimānabhitastvaṃ ca hyanalastvaṃ ca mohitaḥ
tattejaso'pi māhātmyaṃ yuvāṃ draṣṭuṃ na hi kṣamau
sthūlā ye hi prapaśyanti tadviṣṇoḥ paramaṃ padam
dyāvāpṛthivyā indrāgniyamasya varuṇasya ca
dhvāntodare śaśāṅkasya janitvā parameśvaraḥ
kālo'si tvaṃ mahākālaḥ kālakālo maheśvaraḥ
atastvamugrakalayā mṛtyormṛtyurbhaviṣyasi
sthiradhanvā kṣayo vīro vīro viśvādhikaḥ prabhuḥ
upahastā jvaraṃ bhīmo mṛgapakṣihiraṇmayaḥ
śāstāśeṣasya jagato na tvaṃ naivacaturmukhaḥ
itthaṃ sarvaṃ samālokya saṃharātmānam ātmanā
no cedidānīṃ krodhasya mahābhairavarūpiṇaḥ
vajrāśaniriva sthāṇostvevaṃ mṛtyuḥ patiṣyati
sūta uvāca
ityukto vīrabhadreṇa nṛsiṃhaḥ krodhavihvalaḥ
nanāda tanuvegena taṃ gṛhītuṃ pracakrame
atrāntare mahāghoraṃ vipakṣabhayakāraṇam
gaganavyāpi durdharṣaśaivatejaḥsamudbhavam
vīrabhadrasya tadrūpaṃ tatkṣaṇādeva dṛśyate
na taddhiraṇmayaṃ saumyaṃ na sauraṃ nāgnisaṃbhavam
na taḍiccandrasadṛśamanaupamyaṃ maheśvaram
tadā tejāṃsi sarvāṇi tasmin līnāni śāṅkare
tato vyakto mahātejā vyakte saṃbhavatastataḥ
rudrasādhāraṇaṃ caiva cihnitaṃ vikṛtākṛti
tataḥ saṃhārarūpeṇa suvyaktaḥ parameśvaraḥ
paśyatāṃ sarvadevānāṃ jayaśabdādimaṅgalaiḥ
sahasrabāhur jaṭilaścandrārdhakṛtaśekharaḥ
sa mṛgārdhaśarīreṇa pakṣābhyāṃ cañcunā dvijāḥ
atitīkṣṇamahādaṃṣṭro vajratulyanakhāyudhaḥ
kaṇṭhe kālo mahābāhuś catuṣpād vahnisaṃbhavaḥ
yugāntodyatajīmūtabhīmagaṃbhīraniḥsvanaḥ
samaṃ kupitavṛttāgnivyāvṛttanayanatrayaḥ
spaṣṭadaṃṣṭro 'dharoṣṭhaś ca huṅkāreṇa yuto haraḥ
haristaddarśanādeva vinaṣṭabalavikramaḥ
bibhrad aurmyaṃ sahasrāṃśoradhaḥ khadyotavibhramam
atha vibhramya pakṣābhyāṃ nābhipāde 'bhyudārayan
pādāvābadhya pucchena bāhubhyāṃ bāhumaṇḍalam
bhindannurasi bāhubhyāṃ nijagrāha haro harim
tato jagāma gaganaṃ devaiḥ saha maharṣibhiḥ
sahasaiva bhayādviṣṇuṃ vihagaś ca yathoragam
utkṣipyotkṣipya saṃgṛhya nipātya ca nipātya ca
uḍḍīyoḍḍīya bhagavān pakṣāghātavimohitam
hariṃ harantaṃ vṛṣabhaṃ viśveśānaṃ tamīśvaram
anuyānti surāḥ sarve namovākyena tuṣṭuvuḥ
nīyamānaḥ paravaśo dīnavaktraḥ kṛtāñjaliḥ
tuṣṭāva parameśānaṃ haristaṃ lalitākṣaraiḥ
śrīnṛsiṃha uvāca
namo rudrāya śarvāya mahāgrāsāya viṣṇave
nama ugrāya bhīmāya namaḥ krodhāya manyave
namo bhavāya śarvāya śaṅkarāya śivāya te
kālakālāya kālāya mahākālāya mṛtyave
vīrāya vīrabhadrāya kṣayadvīrāya śūline
mahādevāya mahate paśūnāṃ pataye namaḥ
ekāya nīlakaṇṭhāya śrīkaṇṭhāya pinākine
namo 'nantāya sūkṣmāya namaste mṛtyumanyave
parāya parameśāya parātparatarāya te
parātparāya viśvāya namaste viśvamūrttaye
namo viṣṇukalatrāya viṣṇukṣetrāya bhānave
kaivartāya kirātāya mahāvyādhāya śāśvate
bhairavāya śaraṇyāya mahābhairavarūpiṇe
namo nṛsiṃhasaṃhartre kāmakālapurāraye
mahāpāśaughasaṃhartre viṣṇumāyāntakāriṇe
tryaṃbakāya tryakṣarāya śipiviṣṭāya mīḍhuṣe
mṛtyuñjayāya śarvāya sarvajñāya makhāraye
makheśāya vareṇyāya namaste vahnirūpiṇe
mahāghrāṇāya jihvāya prāṇāpānapravartine
triguṇāya triśūlāya guṇātītāya yogine
saṃsārāya pravāhāya mahāyantrapravartine
namaścandrāgnisūryāya muktivaicitryahetave
varadāyāvatārāya sarvakāraṇahetave
kapāline karālāya pataye puṇyakīrttaye
amoghāyāgninetrāya lakulīśāya śaṃbhave
bhiṣaktamāya muṇḍāya daṇḍine yogarūpiṇe
meghavāhāya devāya pārvatīpataye namaḥ
avyaktāya viśokāya sthirāya sthiradhanvine
sthāṇave kṛttivāsāya namaḥ pañcārthahetave
varadāyaikapādāya namaścandrārdhamauline
namaste 'dhvararājāya vayasāṃ pataye namaḥ
yogīśvarāya nityāya satyāya parameṣṭhine
sarvātmane namastubhyaṃ namaḥ sarveśvarāya te
ekadvitricatuḥpañcakṛtvas te 'stu namonamaḥ
daśakṛtvastu sāhasrakṛtvaste ca namonamaḥ
namo 'parimitaṃ kṛtvānantakṛtvo namonamaḥ
namonamo namo bhūyaḥ punarbhūyo namonamaḥ
sūta uvāca
nāmnāmaṣṭaśatenaivaṃ stutvāmṛtamayena tu
punastu prārthayāmāsa nṛsiṃhaḥ śarabheśvaram
yadā yadā mamājñānamatyahaṅkāradūṣitam
tadā tadāpanetavyaṃ tvayaiva parameśvara
evaṃ vijñāpayanprītaḥ śaṅkaraṃ narakesarī
nanvaśakto bhavān viṣṇo jīvitāntaṃ parājitaḥ
tadvaktraśeṣamātrāntaṃ kṛtvā sarvasya vigraham
śuktiśityaṃ tadā maṅgaṃ vīrabhadraḥ kṣaṇāttataḥ
devā ūcuḥ
atha brahmādayaḥ sarve vīrabhadra tvayā dṛśā
jīvitāḥ smo vayaṃ devāḥ parjanyeneva pādapāḥ
yasya bhīṣā dahatyagnir udeti ca raviḥ svayam
vāto vāti ca so 'si tvaṃ mṛtyurdhāvati pañcamaḥ
yadavyaktaṃ paraṃ vyoma kalātītaṃ sadāśivam
bhagavaṃstvāmeva bhavaṃ vadanti brahmavādinaḥ
ke vayameva dhātukye vedane parameśvaraḥ
na viddhi paramaṃ dhāma rūpalāvaṇyavarṇane
upasargeṣu sarveṣu trāyasvāsmān gaṇādhipa
ekādaśātman bhagavānvartate rūpavān haraḥ
īdṛśān te 'vatārāṇi dṛṣṭvā śiva bahūṃstamaḥ
kadācit saṃdihen nāsmāṃs tvaccintāstamayā tathā
guñjāgirivarataṭāmitarūpāṇi sarvaśaḥ
abhyasaṃhara gamyaṃ te na nītavyaṃ parāparā
dve tanū tava rudrasya vedajñā brāhmaṇā viduḥ
ghorāpyanyā śivāpyanyā te pratyekamanekadhā
ihāsmānpāhi bhagavan nityāhatamahābalaḥ
bhavatā hi jagatsarvaṃ vyāptaṃ svenaiva tejasā
brahmaviṣṇvindracandrādi vayaṃ ca pramukhāḥ surāḥ
surāsurāḥ samprasūtās tvattaḥ sarve maheśvara
brahmā ca indro viṣṇuś ca yamādyā na surāsurān
tato nigṛhya ca hariṃ siṃha ity upacetasam
yato bibharṣi sakalaṃ vibhajya tanumaṣṭadhā
ato 'smān pāhi bhagavan surān dānair abhīpsitaiḥ
uvāca tān surāndevo maharṣīṃś ca purātanān
yathā jale jalaṃ kṣiptaṃ kṣīraṃ kṣīre ghṛtaṃ ghṛte
eka eva tadā viṣṇuḥ śivalīno na cānyathā
eṣa eva nṛsiṃhātmā sadarpaś ca mahābalaḥ
jagatsaṃhārakāreṇa pravṛtto narakesarī
yājanīyo namastasmai madbhaktisiddhikāṅkṣibhiḥ
etāvaduktvā bhagavānvīrabhadro mahābalaḥ
apaśyan sarvabhūtānāṃ tatraivāntaradhīyata
nṛsiṃhakṛttivasanastadāprabhṛti śaṅkaraḥ
vaktraṃ tanmuṇḍamālāyāṃ nāyakatvena kalpitam
tato devā nirātaṅkāḥ kīrtayantaḥ kathāmimām
vismayotphullanayanā jagmuḥ sarve yathāgatam
ya idaṃ paramākhyānaṃ puṇyaṃ vedaiḥ samanvitam
paṭhitvā śṛṇute caiva sarvaduḥkhavināśanam
dhanyaṃ yaśasyam āyuṣyam ārogyaṃ puṣṭivardhanam
sarvavighnapraśamanaṃ sarvavyādhivināśanam
apamṛtyupraśamanaṃ mahāśāntikaraṃ śubham
aricakrapraśamanaṃ sarvādhipravināśanam
tato duḥsvapnaśamanaṃ sarvabhūtanivāraṇam
viṣagrahakṣayakaraṃ putrapautrādivardhanam
yogasiddhipradaṃ samyak śivajñānaprakāśakam
śeṣalokasya sopānaṃ vāñchitārthaikasādhanam
viṣṇumāyānirasanaṃ devatāparamārthadam
vāñchāsiddhipradaṃ caiva ṛddhiprajñādisādhanam
idaṃ tu śarabhākāraṃ paraṃ rūpaṃ pinākinaḥ
prakāśitavyaṃ bhakteṣu cireṣūdyamiteṣu ca
taireva paṭhitavyaṃ ca śrotavyaṃ ca śivātmabhiḥ
śivotsaveṣu sarveṣu caturdaśyaṣṭamīṣu ca
paṭhetpratiṣṭhākāleṣu śivasannidhikāraṇam
coravyāghrāhisiṃhāntakṛto rājabhayeṣu ca
atrānyotpātabhūkampadavāgnipāṃsuvṛṣṭiṣu
ulkāpāte mahāvāte vinā vṛṣṭyātivṛṣṭiṣu
atastatra paṭhedvidvāñchivabhakto dṛḍhavrataḥ
yaḥ paṭhecchṛṇuyādvāpi stavaṃ sarvamanuttamam
sa rudratvaṃ samāsādya rudrasyānucaro bhavet
iti śrīliṅgamahāpurāṇe pūrvabhāge śarabhaprādurbhāvo nāma ṣaṇṇavatitamo 'dhyāyaḥ
ṛṣaya ūcuḥ
jalandharaṃ jaṭāmauliḥ purā jambhārivikramam
kathaṃ jaghāna bhagavān bhaganetraharo haraḥ
vaktumarhasi cāsmākaṃ romaharṣaṇa suvrata
sūta uvāca
jalandhara iti khyāto jalamaṇḍalasaṃbhavaḥ
āsīdantakasaṃkāśastapasā labdhavikramaḥ
tena devāḥ sagandharvāḥ sayakṣoragarākṣasāḥ
nirjitāḥ samare sarve brahmā ca bhagavānajaḥ
jitvaiva devasaṃghātaṃ brahmāṇaṃ vai jalandharaḥ
jagāma devadeveśaṃ viṣṇuṃ viśvaharaṃ gurum
tayoḥ samabhavadyuddhaṃ divārātram aviśramam
jalandhareśayostena nirjito madhusūdanaḥ
jalandharo'pi taṃ jitvā devadevaṃ janārdanam
provācedaṃ diteḥ putrān nyāyadhīrjetumīśvaram
sarve jitā mayā yuddhe śaṅkaro hyajito raṇe
taṃ jitvā sarvamīśānaṃ gaṇapair nandinā kṣaṇāt
ahameva bhavatvaṃ ca brahmatvaṃ vaiṣṇavaṃ tathā
vāsavatvaṃ ca yuṣmākaṃ dāsye dānavapuṅgavāḥ
jalandharavacaḥ śrutvā sarve te dānavādhamāḥ
jagarjuruccaiḥ pāpiṣṭhā mṛtyudarśanatatparāḥ
daityairetaistathānyaiś ca rathanāgaturaṅgamaiḥ
saṃnaddhaiḥ saha saṃnahya śarvaṃ prati yayau balī
bhavo'pi dṛṣṭvā daityendraṃ merukūṭamiva sthitam
avadhyatvam api śrutvā tathānyair bhaganetrahā
brahmaṇo vacanaṃ rakṣan rakṣako jagatāṃ prabhuḥ
sāṃbaḥ sanandī sagaṇaḥ provāca prahasanniva
kiṃ kṛtyamasureśāna yuddhenānena sāṃpratam
madbāṇairbhinnasarvāṅgo martumabhyudyate mudā
jalandharo'pi tadvākyaṃ śrutvā śrotravidāraṇam
sureśvaramuvācedaṃ suretarabaleśvaraḥ
vākyenālaṃ mahābāho devadeva vṛṣadhvaja
candrāṃśusannibhaiḥ śastrairhara yoddhumihāgataḥ
niśamyāsya vacaḥ śūlī pādāṅguṣṭhena līlayā
mahāṃbhasi cakārāśu rathāṅgaṃ raudramāyudham
kṛtvārṇavāṃbhasi sitaṃ bhagavān rathāṅgaṃ smṛtvā jagattrayamanena hatāḥ surāś ca
dakṣāndhakāntakapuratrayayajñahartā lokatrayāntakakaraḥ prahasaṃtadāha
pādena nirmitaṃ daitya jalandhara mahārṇave
balavān yadi coddhartuṃ tiṣṭha yoddhuṃ na cānyathā
tasya tadvacanaṃ śrutvā krodhenādīptalocanaḥ
pradahanniva netrābhyāṃ prāhālokya jagattrayam
jalandhara uvāca
gadāmuddhṛtya hatvā ca nandinaṃ tvāṃ ca śaṅkara
hatvā lokānsuraiḥ sārdhaṃ ḍuṇḍubhān garuḍo yathā
hantuṃ carācaraṃ sarvaṃ samartho'haṃ savāsavam
ko maheśvara madbāṇairacchedyo bhuvanatraye
bālabhāve ca bhagavān tapasaiva vinirjitaḥ
brahmā balī yauvane vai munayaḥ surapuṅgavaiḥ
dagdhaṃ kṣaṇena sakalaṃ trailokyaṃ sacarācaram
tapasā kiṃ tvayā rudra nirjito bhagavānapi
indrāgniyamavitteśavāyuvārīśvarādayaḥ
na sehire yathā nāgā gandhaṃ pakṣipateriva
na labdhvā divi bhūmau ca bāhavo mama śaṅkara
samastānparvatānprāpya gharṣitāś ca gaṇeśvara
girīndro mandaraḥ śrīmānnīlo meruḥ suśobhanaḥ
gharṣito bāhudaṇḍena kaṇḍūnodārtham āpatat
gaṅgā niruddhā bāhubhyāṃ līlārthaṃ himavadgirau
nārīṇāṃ mama bhṛtyaiś ca vajro baddho divaukasām
vaḍavāyā mukhaṃ bhagnaṃ gṛhītvā vai kareṇa tu
tatkṣaṇādeva sakalaṃ caikārṇavamabhūdidam
airāvatādayo nāgāḥ kṣiptāḥ sindhujalopari
saratho bhagavānindraḥ kṣiptaś ca śatayojanam
garuḍo'pi mayā baddho nāgapāśena viṣṇunā
urvaśyādyā mayā nītā nāryaḥ kārāgṛhāntaram
kathaṃcillabdhavān śakraḥ śacīmekāṃ praṇamya mām
māṃ na jānāsi daityendraṃ jalandharamumāpate
sūta uvāca
evamukto mahādevaḥ prādahadvai rathaṃ tadā
tasya netrāgnibhāgaikakalārdhārdhena cākulam
daityānāmatulabalairhayaiś ca nāgair daityendrās tripuraripor nirīkṣaṇena
nāgād vaiśasam anusaṃvṛtaś ca nāgairdeveśaṃ vacanamuvāca cālpabuddhiḥ
kiṃ kāryaṃ mama yudhi devadaityasaṃghairhantuṃ yatsakalamidaṃ kṣaṇātsamarthaḥ
yattasmādbhayamihanāsti yoddhum īśa vāñchaiṣā vipulatarā na saṃśayo'tra
tasmāttvaṃ mama madanāridakṣaśatro yajñāre tripuraripo mamaiva vīraiḥ
bhūtendrairharivadanena devasaṃghairyoddhuṃ te balamiha cāsti ceddhi tiṣṭha
ityuktvātha mahādevaṃ mahādevārinandanaḥ
na cacāla na sasmāra nihatānbāndhavānyudhi
durmadenāvinītātmā dorbhyāmāsphoṭya dorbalāt
sudarśanākhyaṃ yaccakraṃ tena hantuṃ samudyataḥ
durdhareṇa rathāṅgena kṛcchreṇāpi dvijottamāḥ
sthāpayāmāsa vai skandhe dvidhābhūtaś ca tena vai
kuliśena yathā chinno dvidhā girivaro dvijāḥ
papāta daityo balavānañjanādririvāparaḥ
tasya raktena raudreṇa sampūrṇam abhavatkṣaṇāt
tadraktamakhilaṃ rudraniyogānmāṃsameva ca
mahārauravamāsādya raktakuṇḍamabhūdaho
jalandharaṃ hataṃ dṛṣṭvā devagandharvapārṣadāḥ
siṃhanādaṃ mahatkṛtvā sādhu deveti cābruvan
yaḥ paṭhecchṛṇuyādvāpi jalandharavimardanam
śrāvayedvā yathānyāyaṃ gāṇapatyamavāpnuyāt
iti śrīliṅgamahāpurāṇe pūrvabhāge jalandharavadho nāma saptanavatitamo 'dhyāyaḥ
ṛṣaya ūcuḥ
kathaṃ devena vai sūta devadevānmaheśvarāt
sudarśanākhyaṃ vai labdhaṃ vaktumarhasi viṣṇunā
sūta uvāca
devānām asurendrāṇām abhavacca sudāruṇaḥ
sarveṣāmeva bhūtānāṃ vināśakaraṇo mahān
te devāḥ śaktimuśalaiḥ sāyakairnataparvabhiḥ
prabhidyamānāḥ kuntaiś ca dudruvurbhayavihvalāḥ
parājitāstadā devā devadeveśvaraṃ harim
praṇemustaṃ sureśānaṃ śokasaṃvignamānasāḥ
tān samīkṣyātha bhagavān devadeveśvaro hariḥ
praṇipatya sthitāndevānidaṃ vacanamabravīt
vatsāḥ kimiti vai devāś cyutālaṅkāravikramāḥ
samāgatāḥ sasaṃtāpā vaktumarhatha suvratāḥ
tasya tadvacanaṃ śrutvā tathābhūtāḥ surottamāḥ
praṇamyāhuryathāvṛttaṃ devadevāya viṣṇave
bhagavandevadeveśa viṣṇo jiṣṇo janārdana
dānavaiḥ pīḍitāḥ sarve vayaṃ śaraṇamāgatāḥ
tvameva devadeveśa gatirnaḥ puruṣottama
tvameva paramātmā hi tvaṃ pitā jagatāmapi
tvameva bhartā hartā ca bhoktā dātā janārdana
hantumarhasi tasmāttvaṃ dānavāndānavārdana
daityāś ca vaiṣṇavairbrāhmai raudrairyāmyaiḥ sudāruṇaiḥ
kauberaiścaiva saumyaiś ca nairṛtyairvāruṇairdṛḍhaiḥ
vāyavyaiś ca tathāgneyair aiśānair vārṣikaiḥ śubhaiḥ
saurai raudrais tathā bhīmaiḥ kampanair jṛmbhaṇair dṛḍhaiḥ
avadhyā varalābhātte sarve vārijalocana
sūryamaṇḍalasambhūtaṃ tvadīyaṃ cakram udyatam
kuṇṭhitaṃ hi dadhīcena cyāvanena jagadguro
daṇḍaṃ śārṅgaṃ tavāstraṃ ca labdhaṃ daityaiḥ prasādataḥ
purā jalandharaṃ hantuṃ nirmitaṃ tripurāriṇā
rathāṅgaṃ suśitaṃ ghoraṃ tena tān hantum arhasi
tasmāttena nihantavyā nānyaiḥ śastraśatairapi
tato niśamya teṣāṃ vai vacanaṃ vārijekṣaṇaḥ
vācaspatimukhānāha sa hariścakrabhṛt svayam
śrīviṣṇur uvāca
bhobho devā mahādevaṃ sarvair devaiḥ sanātanaiḥ
samprāpya sāṃprataṃ sarvaṃ kariṣyāmi divaukasām
devā jalandharaṃ hantuṃ nirmitaṃ hi purāriṇā
labdhvā rathāṅgaṃ tenaiva nihatya ca mahāsurān
sarvāndhundhumukhāndaityānaṣṭaṣaṣṭiśatān surān
sabāndhavānkṣaṇādeva yuṣmān saṃtārayāmyaham
sūta uvāca
evam uktvā suraśreṣṭhān suraśreṣṭhamanusmaran
suśreṣṭhastadā śreṣṭhaṃ pūjayāmāsa śaṅkaram
liṅgaṃ sthāpya yathānyāyaṃ himavacchikhare śubhe
meruparvatasaṃkāśaṃ nirmitaṃ viśvakarmaṇā
tvaritākhyena rudreṇa raudreṇa ca janārdanaḥ
snāpya sampūjya gandhādyairjvālākāraṃ manoramam
tuṣṭāva ca tadā rudraṃ sampūjyāgnau praṇamya ca
devaṃ nāmnāṃ sahasreṇa bhavādyena yathākramam
pūjayāmāsa ca śivaṃ praṇavādyaṃ namo'ntakam
devaṃ nāmnāṃ sahasreṇa bhavādyena maheśvaram
pratināma sa padmena pūjayāmāsa śaṅkaram
agnau ca nāmabhir devaṃ bhavādyaiḥ samidādibhiḥ
svāhāntairvidhivaddhutvā pratyekamayutaṃ prabhum
tuṣṭāva ca punaḥ śaṃbhuṃ bhavādyairbhavamīśvaram
śrīviṣṇuruvāca
bhavaḥ śivo haro rudraḥ puruṣaḥ padmalocanaḥ
arthitavyaḥ sadācāraḥ sarvaśaṃbhurmaheśvaraḥ
īśvaraḥ sthāṇurīśānaḥ sahasrākṣaḥ sahasrapāt
varīyān varado vandyaḥ śaṅkaraḥ parameśvaraḥ
gaṅgādharaḥ śūladharaḥ parārthaikaprayojanaḥ
sarvajñaḥ sarvadevādigiridhanvā jaṭādharaḥ
candrāpīḍaścandramaulirvidvānviśvāmareśvaraḥ
vedāntasārasaṃdohaḥ kapālī nīlalohitaḥ
dhyānādhāroparicchedyo gaurībhartā gaṇeśvaraḥ
aṣṭamūrtirviśvamūrtistrivargaḥ svargasādhanaḥ
jñānagamyo dṛḍhaprajño devadevastrilocanaḥ
vāmadevo mahādevaḥ pāṇḍuḥ paridṛḍho dṛḍhaḥ
viśvarūpo virūpākṣo vāgīśaḥ śucirantaraḥ
sarvapraṇayasaṃvādī vṛṣāṅko vṛṣavāhanaḥ
īśaḥ pinākī khaṭvāṅgī citraveṣaścirantanaḥ
tamoharo mahāyogī goptā brahmāṅgahṛjjaṭī
kālakālaḥ kṛttivāsāḥ subhagaḥ praṇavātmakaḥ
unmattaveṣaś cakṣuṣyo durvāsāḥ smaraśāsanaḥ
dṛḍhāyudhaḥ skandaguruḥ parameṣṭhī parāyaṇaḥ
anādimadhyanidhano giriśo giribāndhavaḥ
kuberabandhuḥ śrīkaṇṭho lokavarṇottamottamaḥ
sāmānyadevaḥ kodaṇḍī nīlakaṇṭhaḥ paraśvadhī
viśālākṣo mṛgavyādhaḥ sureśaḥ sūryatāpanaḥ
dharmakarmākṣamaḥ kṣetraṃ bhagavān bhaganetrabhit
ugraḥ paśupatis tārkṣyaḥ priyabhaktaḥ priyaṃvadaḥ
dātā dayākaro dakṣaḥ kapardī kāmaśāsanaḥ
śmaśānanilayaḥ sūkṣmaḥ śmaśānastho maheśvaraḥ
lokakartā bhūtapatirmahākartā mahauṣadhī
uttaro gopatirgoptā jñānagamyaḥ purātanaḥ
nītiḥ sunītiḥ śuddhātmā somaḥ somarataḥ sukhī
somapo 'mṛtapaḥ somo mahānītirmahāmatiḥ
ajātaśatrurālokaḥ saṃbhāvyo havyavāhanaḥ
lokakāro vedakāraḥ sūtrakāraḥ sanātanaḥ
maharṣiḥ kapilācāryo viśvadīptistrilocanaḥ
pinākapāṇir bhūdevaḥ svastidaḥ svastikṛtsadā
tridhāmā saubhagaḥ śarvaḥ sarvajñaḥ sarvagocaraḥ
brahmadhṛg viśvasṛk svargaḥ karṇikāraḥ priyaḥ kaviḥ
śākho viśākho gośākhaḥ śivo naikaḥ kratuḥ samaḥ
gaṅgāplavodako bhāvaḥ sakalaḥ sthapatiḥ sthiraḥ
vijitātmā vidheyātmā bhūtavāhanasārathiḥ
sagaṇo gaṇakāryaś ca sukīrtiś chinnasaṃśayaḥ
kāmadevaḥ kāmapālo bhasmoddhūlitavigrahaḥ
bhasmapriyo bhasmaśāyī kāmī kāntaḥ kṛtāgamaḥ
samāyukto nivṛttātmā dharmayuktaḥ sadāśivaḥ
caturmukhaścaturbāhur durāvāso durāsadaḥ
durgamo durlabho durgaḥ sarvāyudhaviśāradaḥ
adhyātmayoganilayaḥ sutantustantuvardhanaḥ
śubhāṅgo lokasāraṅgo jagadīśo 'mṛtāśanaḥ
bhasmaśuddhikaro merurojasvī śuddhavigrahaḥ
hiraṇyaretās taraṇir marīcir mahimālayaḥ
mahāhrado mahāgarbhaḥ siddhavṛndāravanditaḥ
vyāghracarmadharo vyālī mahābhūto mahānidhiḥ
amṛtāṅgo 'mṛtavapuḥ pañcayajñaḥ prabhañjanaḥ
pañcaviṃśatitattvajñaḥ pārijātaḥ parāvaraḥ
sulabhaḥ suvrataḥ śūro vāṅmayaikanidhirnidhiḥ
varṇāśramagururvarṇī śatrujicchatrutāpanaḥ
āśramaḥ kṣapaṇaḥ kṣāmo jñānavānacalācalaḥ
pramāṇabhūto durjñeyaḥ suparṇo vāyuvāhanaḥ
dhanurdharo dhanurvedo guṇarāśirguṇākaraḥ
anantadṛṣṭirānando daṇḍo damayitā damaḥ
abhivādyo mahācāryo viśvakarmā viśāradaḥ
vītarāgo vinītātmā tapasvī bhūtabhāvanaḥ
unmattaveṣaḥ pracchanno jitakāmo jitapriyaḥ
kalyāṇaprakṛtiḥ kalpaḥ sarvalokaprajāpatiḥ
tapasvī tārako dhīmān pradhānaprabhur avyayaḥ
lokapālo 'ntarhitātmā kalpādiḥ kamalekṣaṇaḥ
vedaśāstrārthatattvajño niyamo niyamāśrayaḥ
candraḥ sūryaḥ śaniḥ keturvirāmo vidrumacchaviḥ
bhaktigamyaḥ paraṃ brahma mṛgabāṇārpaṇo 'naghaḥ
adrirājālayaḥ kāntaḥ paramātmā jagadguruḥ
sarvakarmācalastvaṣṭā maṅgalyo maṅgalāvṛtaḥ
mahātapā dīrghatapāḥ sthaviṣṭhaḥ sthaviro dhruvaḥ
ahaḥ saṃvatsaro vyāptiḥ pramāṇaṃ paramaṃ tapaḥ
saṃvatsarakaro mantraḥ pratyayaḥ sarvadarśanaḥ
ajaḥ sarveśvaraḥ snigdho mahāretā mahābalaḥ
yogī yogyo mahāretāḥ siddhaḥ sarvādir agnidaḥ
vasurvasumanāḥ satyaḥ sarvapāpaharo haraḥ
amṛtaḥ śāśvataḥ śānto bāṇahastaḥ pratāpavān
kamaṇḍaludharo dhanvī vedāṅgo vedavinmuniḥ
bhrājiṣṇur bhojanaṃ bhoktā lokanetā durādharaḥ
atīndriyo mahāmāyaḥ sarvāvāsaścatuṣpathaḥ
kālayogī mahānādo mahotsāho mahābalaḥ
mahābuddhir mahāvīryo bhūtacārī purandaraḥ
niśācaraḥ pretacārī mahāśaktir mahādyutiḥ
anirdeśyavapuḥ śrīmān sarvahāryamito gatiḥ
bahuśruto bahumayo niyatātmā bhavodbhavaḥ
ojastejo dyutikaro nartakaḥ sarvakāmakaḥ
nṛtyapriyo nṛtyanṛtyaḥ prakāśātmā pratāpanaḥ
buddhaspaṣṭākṣaro mantraḥ sanmānaḥ sārasaṃplavaḥ
yugādikṛd yugāvarto gaṃbhīro vṛṣavāhanaḥ
iṣṭo viśiṣṭaḥ śiṣṭeṣṭaḥ śarabhaḥ śarabho dhanuḥ
apāṃ nidhiradhiṣṭhānaṃ vijayo jayakālavit
pratiṣṭhitaḥ pramāṇajño hiraṇyakavaco hariḥ
virocanaḥ suragaṇo vidyeśo vibudhāśrayaḥ
bālarūpo balonmāthī vivarto gahano guruḥ
karaṇaṃ kāraṇaṃ kartā sarvabandhavimocanaḥ
vidvattamo vītabhayo viśvabhartā niśākaraḥ
vyavasāyo vyavasthānaḥ sthānado jagadādijaḥ
dundubho lalito viśvo bhavātmātmani saṃsthitaḥ
vīreśvaro vīrabhadro vīrahā vīrabhṛd virāṭ
vīracūḍāmaṇirvettā tīvranādo nadīdharaḥ
ājñādharastriśūlī ca śipiviṣṭaḥ śivālayaḥ
vālakhilyo mahācāpastigmāṃśur nidhir avyayaḥ
abhirāmaḥ suśaraṇaḥ subrahmaṇyaḥ sudhāpatiḥ
maghavānkauśiko gomān viśrāmaḥ sarvaśāsanaḥ
lalāṭākṣo viśvadehaḥ sāraḥ saṃsāracakrabhṛt
amoghadaṇḍī madhyastho hiraṇyo brahmavarcasī
paramārthaḥ paramayaḥ śambaro vyāghrako 'nalaḥ
rucir vararucir vandyo vācaspatiraharpatiḥ
ravirvirocanaḥ skandhaḥ śāstā vaivasvato janaḥ
yuktirunnatakīrtiś ca śāntarāgaḥ parājayaḥ
kailāsapatikāmāriḥ savitā ravilocanaḥ
vidvattamo vītabhayo viśvahartā nivāritaḥ
nityo niyatakalyāṇaḥ puṇyaśravaṇakīrtanaḥ
dūraśravā viśvasaho dhyeyo duḥsvapnanāśanaḥ
uttārako duṣkṛtihā durdharṣo duḥsaho 'bhayaḥ
anādirbhūrbhuvolakṣmīḥ kirīṭī tridaśādhipaḥ
viśvagoptā viśvabhartā sudhīro rucirāṅgadaḥ
janano janajanmādiḥ prītimānnītimānnayaḥ
viśiṣṭaḥ kāśyapo bhānurbhīmo bhīmaparākramaḥ
praṇavaḥ saptadhācāro mahākāyo mahādhanuḥ
janmādhipo mahādevaḥ sakalāgamapāragaḥ
tattvātattvavivekātmā vibhūṣṇur bhūtibhūṣaṇaḥ
ṛṣirbrāhmaṇavijjiṣṇurjanmamṛtyujarātigaḥ
yajño yajñapatiryajvā yajñānto 'moghavikramaḥ
mahendro durbharaḥ senī yajñāṅgo yajñavāhanaḥ
pañcabrahmasamutpattirviśveśo vimalodayaḥ
ātmayonir anādyantaḥ ṣaḍviṃśatsaptalokadhṛk
gāyatrīvallabhaḥ prāṃśurviśvāvāsaḥ prabhākaraḥ
śiśurgirirataḥ samrāṭsuṣeṇaḥ suraśatruhā
amogho 'riṣṭamathano mukundo vigatajvaraḥ
svayaṃjyotir anujyotir ātmajyotir acañcalaḥ
piṅgalaḥ kapilaśmaśruḥ śāstranetras trayītanuḥ
jñānaskandho mahājñānī nirutpattir upaplavaḥ
bhago vivasvānādityo yogācāryo bṛhaspatiḥ
udārakīrtir udyogī sadyogī sadasanmayaḥ
nakṣatramālī rākeśaḥ sādhiṣṭhānaḥ ṣaḍāśrayaḥ
pavitrapāṇiḥ pāpārirmaṇipūro manogatiḥ
hṛtpuṇḍarīkamāsīnaḥ śuklaḥ śānto vṛṣākapiḥ
viṣṇurgrahapatiḥ kṛṣṇaḥ samartho 'narthanāśanaḥ
adharmaśatrurakṣayyaḥ puruhūtaḥ puruṣṭutaḥ
brahmagarbho bṛhadgarbho dharmadhenurdhanāgamaḥ
jagaddhitaiṣī sugataḥ kumāraḥ kuśalāgamaḥ
hiraṇyavarṇo jyotiṣmān nānābhūtadharo dhvaniḥ
arogo niyamādhyakṣo viśvāmitro dvijottamaḥ
bṛhajjyotiḥ sudhāmā ca mahājyotiranuttamaḥ
mātāmaho mātariśvā nabhasvān nāgahāradhṛk
pulastyaḥ pulaho 'gastyo jātūkarṇyaḥ parāśaraḥ
nirāvaraṇadharmajño viriñco viṣṭaraśravāḥ
ātmabhūr aniruddho 'trijñānamūrtir mahāyaśāḥ
lokacūḍāmaṇirvīraḥ caṇḍasatyaparākramaḥ
vyālakalpo mahākalpo mahāvṛkṣaḥ kalādharaḥ
alaṃkariṣṇus tvacalo rociṣṇurvikramottamaḥ
āśuśabdapatirvegī plavanaḥ śikhisārathiḥ
asaṃsṛṣṭo 'tithiḥ śakraḥ pramāthī pāpanāśanaḥ
vasuśravāḥ kavyavāhaḥ pratapto viśvabhojanaḥ
jaryo jarādhiśamano lohitaś ca tanūnapāt
pṛṣadaśvo nabhoyoniḥ supratīkas tamisrahā
nidāghastapano meghaḥ pakṣaḥ parapuraṃjayaḥ
mukhānilaḥ suniṣpannaḥ surabhiḥ śiśirātmakaḥ
vasaṃto mādhavo grīṣmo nabhasyo bījavāhanaḥ
aṅgirā munirātreyo vimalo viśvavāhanaḥ
pāvanaḥ purujicchakras trividyo naravāhanaḥ
mano buddhirahaṅkāraḥ kṣetrajñaḥ kṣetrapālakaḥ
tejonidhir jñānanidhir vipāko vighnakārakaḥ
adharo 'nuttaro jñeyo jyeṣṭho niḥśreyasālayaḥ
śailo nagastanurdeho dānavārirarindamaḥ
cārudhīr janakaścāruviśalyo lokaśalyakṛt
caturvedaścaturbhāvaścaturaścaturapriyaḥ
āmnāyo'tha samāmnāyastīrthadevaśivālayaḥ
bahurūpo mahārūpaḥ sarvarūpaś carācaraḥ
nyāyanirvāhako nyāyo nyāyagamyo nirañjanaḥ
sahasramūrdhā devendraḥ sarvaśastraprabhañjanaḥ
muṇḍo virūpo vikṛto daṇḍī dānto guṇottamaḥ
piṅgalākṣo'tha haryakṣo nīlagrīvo nirāmayaḥ
sahasrabāhuḥ sarveśaḥ śaraṇyaḥ sarvalokabhṛt
padmāsanaḥ paraṃ jyotiḥ parāvaraṃ paraṃ phalam
padmagarbho mahāgarbho viśvagarbho vicakṣaṇaḥ
parāvarajño bījeśaḥ sumukhaḥ sumahāsvanaḥ
devāsuragururdevo devāsuranamaskṛtaḥ
devāsuramahāmātro devāsuramahāśrayaḥ
devādidevo devarṣidevāsuravarapradaḥ
devāsureśvaro divyo devāsuramaheśvaraḥ
sarvadevamayo 'cintyo devatātmātmasaṃbhavaḥ
īḍyo 'nīśaḥ suravyāghro devasiṃho divākaraḥ
vibudhāgravaraśreṣṭhaḥ sarvadevottamottamaḥ
śivajñānarataḥ śrīmān śikhiśrīparvatapriyaḥ
jayastaṃbho viśiṣṭambho narasiṃhanipātanaḥ
brahmacārī lokacārī dharmacārī dhanādhipaḥ
nandī nandīśvaro nagno nagnavratadharaḥ śuciḥ
liṅgādhyakṣaḥ surādhyakṣo yugādhyakṣo yugāvahaḥ
svavaśaḥ savaśaḥ svargaḥ svaraḥ svaramayasvanaḥ
bījādhyakṣo bījakartā dhanakṛd dharmavardhanaḥ
daṃbho 'dambho mahādaṃbhaḥ sarvabhūtamaheśvaraḥ
śmaśānanilayastiṣyaḥ seturapratimākṛtiḥ
lokottarasphuṭālokastryaṃbako nāgabhūṣaṇaḥ
andhakārirmakhadveṣī viṣṇukandharapātanaḥ
vītadoṣo 'kṣayaguṇo dakṣāriḥ pūṣadantahṛt
dhūrjaṭiḥ khaṇḍaparaśuḥ sakalo niṣkalo 'naghaḥ
ādhāraḥ sakalādhāraḥ pāṇḍurābho mṛḍo naṭaḥ
pūrṇaḥ pūrayitā puṇyaḥ sukumāraḥ sulocanaḥ
sāmageyaḥ priyakaraḥ puṇyakīrtiranāmayaḥ
manojavastīrthakaro jaṭilo jīviteśvaraḥ
jīvitāntakaro nityo vasuretā vasupriyaḥ
sadgatiḥ satkṛtiḥ saktaḥ kālakaṇṭhaḥ kalādharaḥ
mānī mānyo mahākālaḥ sadbhūtiḥ satparāyaṇaḥ
candrasaṃjīvanaḥ śāstā lokagūḍho 'marādhipaḥ
lokabandhurlokanāthaḥ kṛtajñaḥ kṛtibhūṣaṇaḥ
anapāyyakṣaraḥ kāntaḥ sarvaśāstrabhṛtāṃ varaḥ
tejomayo dyutidharo lokamāyo 'graṇīr aṇuḥ
śucismitaḥ prasannātmā durjayo duratikramaḥ
jyotirmayo nirākāro jagannātho jaleśvaraḥ
tumbavīṇī mahākāyo viśokaḥ śokanāśanaḥ
trilokātmā trilokeśaḥ śuddhaḥ śuddhī rathākṣajaḥ
avyaktalakṣaṇo vyakto vyaktāvyakto viśāṃpatiḥ
varaśīlo varatulo māno mānadhano mayaḥ
brahmā viṣṇuḥ prajāpālo haṃso haṃsagatiryamaḥ
vedhā dhātā vidhātā ca attā hartā caturmukhaḥ
kailāsaśikharāvāsī sarvāvāsī satāṃ gatiḥ
hiraṇyagarbho hariṇaḥ puruṣaḥ pūrvajaḥ pitā
bhūtālayo bhūtapatirbhūtido bhuvaneśvaraḥ
saṃyogī yogavidbrahma brahmaṇyo brāhmaṇapriyaḥ
devapriyo devanātho devajño devacintakaḥ
viṣamākṣaḥ kalādhyakṣo vṛṣāṅko vṛṣavardhanaḥ
nirmado nirahaṅkāro nirmoho nirupadravaḥ
darpahā darpito dṛptaḥ sarvartuparivartakaḥ
saptajihvaḥ sahasrārciḥ snigdhaḥ prakṛtidakṣiṇaḥ
bhūtabhavyabhavannāthaḥ prabhavo bhrāntināśanaḥ
artho'nartho mahākośaḥ parakāryaikapaṇḍitaḥ
niṣkaṇṭakaḥ kṛtānando nirvyājo vyājamardanaḥ
sattvavān sāttvikaḥ satyakīrtistambhakṛtāgamaḥ
akaṃpito guṇagrāhī naikātmā naikakarmakṛt
suprītaḥ sumukhaḥ sūkṣmaḥ sukaro dakṣiṇo 'nalaḥ
skandhaḥ skandhadharo dhuryaḥ prakaṭaḥ prītivardhanaḥ
aparājitaḥ sarvasaho vidagdhaḥ sarvavāhanaḥ
adhṛtaḥ svadhṛtaḥ sādhyaḥ pūrvamūrtiryaśodharaḥ
varāhaśṛṅgadhṛg vāyur balavān ekanāyakaḥ
śrutiprakāśaḥ śrutimān ekabandhur anekadhṛk
śrīvallabhaśivārambhaḥ śāntabhadraḥ samañjasaḥ
bhūśayo bhūtikṛdbhūtirbhūṣaṇo bhūtavāhanaḥ
akāyo bhaktakāyasthaḥ kālajñānī kalāvapuḥ
satyavratamahātyāgī niṣṭhāśāntiparāyaṇaḥ
parārthavṛttir varado viviktaḥ śrutisāgaraḥ
anirviṇṇo guṇagrāhī kalaṅkāṅkaḥ kalaṅkahā
svabhāvarudro madhyasthaḥ śatrughno madhyanāśakaḥ
śikhaṇḍī kavacī śūlī caṇḍī muṇḍī ca kuṇḍalī
mekhalī kavacī khaḍgī māyī saṃsārasārathiḥ
amṛtyuḥ sarvadṛk siṃhas tejorāśir mahāmaṇiḥ
asaṃkhyeyo 'prameyātmā vīryavān kāryakovidaḥ
vedyo vedārthavidgoptā sarvācāro munīśvaraḥ
anuttamo durādharṣo madhuraḥ priyadarśanaḥ
sureśaḥ śaraṇaṃ sarvaḥ śabdabrahma satāṃ gatiḥ
kālabhakṣaḥ kalaṅkāriḥ kaṅkaṇīkṛtavāsukiḥ
maheṣvāso mahībhartā niṣkalaṅko viśṛṅkhalaḥ
dyumaṇis taraṇir dhanyaḥ siddhidaḥ siddhisādhanaḥ
nivṛttaḥ saṃvṛtaḥ śilpo vyūḍhorasko mahābhujaḥ
ekajyotir nirātaṅko naro nārāyaṇapriyaḥ
nirlepo niṣprapañcātmā nirvyagro vyagranāśanaḥ
stavyastavapriyaḥ stotā vyāsamūrtir anākulaḥ
niravadyapadopāyo vidyārāśiravikramaḥ
praśāntabuddhirakṣudraḥ kṣudrahā nityasundaraḥ
dhairyāgryadhuryo dhātrīśaḥ śākalyaḥ śarvarīpatiḥ
paramārthagurur dṛṣṭir gurur āśritavatsalaḥ
raso rasajñaḥ sarvajñaḥ sarvasattvāvalaṃbanaḥ
sūta uvāca
evaṃ nāmnāṃ sahasreṇa tuṣṭāva vṛṣabhadhvajam
snāpayāmāsa ca vibhuḥ pūjayāmāsa paṅkajaiḥ
parīkṣārthaṃ hareḥ pūjākamaleṣu maheśvaraḥ
gopayāmāsa kamalaṃ tadaikaṃ bhuvaneśvaraḥ
hṛtapuṣpo haristatra kimidaṃ tvabhyacintayat
jñātvā svanetramuddhṛtya sarvasattvāvalambanam
pūjayāmāsa bhāvena nāmnā tena jagadgurum
tatastatra vibhurdṛṣṭvā tathābhūtaṃ haro harim
tasmādavatatārāśu maṇḍalātpāvakasya ca
koṭibhāskarasaṃkāśaṃ jaṭāmukuṭamaṇḍitam
jvālāmālāvṛtaṃ divyaṃ tīkṣṇadaṃṣṭraṃ bhayaṅkaram
śūlaṭaṅkagadācakrakuntapāśadharaṃ haram
varādabhayahastaṃ ca dvīpicarmottarīyakam
itthaṃbhūtaṃ tadā dṛṣṭvā bhavaṃ bhasmavibhūṣitam
hṛṣṭo namaścakārāśu devadevaṃ janārdanaḥ
dudruvustaṃ parikramya sendrā devāstrilocanam
cacāla brahmabhuvanaṃ cakampe ca vasuṃdharā
dadāha tejastacchaṃbhoḥ prāntaṃ vai śatayojanam
adhastāccordhvataścaiva hāhetyakṛta bhūtale
tadā prāha mahādevaḥ prahasanniva śaṅkaraḥ
samprekṣya praṇayādviṣṇuṃ kṛtāñjalipuṭaṃ sthitam
jñātaṃ mayedamadhunā devakāryaṃ janārdana
sudarśanākhyaṃ cakraṃ ca dadāmi tava śobhanam
yadrūpaṃ bhavatā dṛṣṭaṃ sarvalokabhayaṃkaram
hitāya tava yatnena tava bhāvāya suvrata
śāntaṃ raṇājire viṣṇo devānāṃ duḥkhasādhanam
śāntasya cāstraṃ śāntaḥ syācchāntenāstreṇa kiṃ phalam
śāntasya samare cāstraṃ śāntireva tapasvinām
yoddhuḥ śāntyā balacchedaḥ parasya balavṛddhidaḥ
devairaśāntairyadrūpaṃ madīyaṃ bhāvayāvyayam
kimāyudhena kāryaṃ vai yoddhuṃ devārisūdana
kṣamā yudhi na kāryaṃ vai yoddhuṃ devārisūdana
anāgate vyatīte ca daurbalye svajanotkare
akālike tvadharme ca anarthe vārisūdana
evamuktvā dadau cakraṃ sūryāyutasamaprabham
netraṃ ca netā jagatāṃ prabhurvai padmasannibham
tadāprabhṛti taṃ prāhuḥ padmākṣamiti suvratam
dattvainaṃ nayanaṃ cakraṃ viṣṇave nīlalohitaḥ
pasparśa ca karābhyāṃ vai suśubhābhyāmuvāca ha
varado 'haṃ varaśreṣṭha varānvaraya cepsitān
bhaktyā vaśīkṛto nūnaṃ tvayāhaṃ puruṣottama
ityukto devadevena devadevaṃ praṇamya tam
tvayi bhaktirmahādeva prasīda varamuttamam
nānyamicchāmi bhaktānāmārtayo nāsti yatprabho
tacchrutvā vacanaṃ tasya dayāvān sutarāṃ bhavaḥ
pasparśa ca dadau tasmai śraddhāṃ śītāṃśubhūṣaṇaḥ
prāha caivaṃ mahādevaḥ paramātmānamacyutam
mayi bhaktaś ca vandyaś ca pūjyaścaiva surāsuraiḥ
bhaviṣyasi na saṃdeho matprasādātsurottama
yadā satī dakṣaputrī vinindyaiva sulocanā
mātaraṃ pitaraṃ dakṣaṃ bhaviṣyati sureśvarī
divyā haimavatī viṣṇo tadā tvamapi suvrata
bhaginīṃ tava kalyāṇīṃ devīṃ haimavatīmumām
niyogād brahmaṇaḥ sādhvīṃ pradāsyasi mamaiva tām
matsaṃbandhī ca lokānāṃ madhye pūjyo bhaviṣyasi
māṃ divyena ca bhāvena tadāprabhṛti śaṅkaram
drakṣyase ca prasannena mitrabhūtamivātmanā
ityuktvāntardadhe rudro bhagavānnīlalohitaḥ
janārdano'pi bhagavān devānāmapi saṃnidhau
ayācata mahādevaṃ brahmāṇaṃ munibhiḥ samam
mayā proktaṃ stavaṃ divyaṃ padmayone suśobhanam
yaḥ paṭhecchṛṇuyādvāpi śrāvayedvā dvijottamān
pratināmni hiraṇyasya tat tasya phalam āpnuyāt
aśvamedhasahasreṇa phalaṃ bhavati tasya vai
ghṛtādyaiḥ snāpayedrudraṃ sthālyā vai kalaśaiḥ śubhaiḥ
nāmnāṃ sahasreṇānena śraddhayā śivamīśvaram
so'pi yajñasahasrasya phalaṃ labdhvāsureśvaraiḥ
pūjyo bhavati rudrasya prītirbhavati tasya vai
tathāstviti tathā prāha padmayonerjanārdanam
jagmatuḥ praṇipatyainaṃ devadevaṃ jagadgurum
tasmānnāmnāṃ sahasreṇa pūjayed anagho dvijāḥ
japennāmnāṃ sahasraṃ ca sa yāti paramāṃ gatim
iti śrīliṅgamahāpurāṇe pūrvabhāge sahasranāmabhiḥ pūjanād viṣṇucakralābho nāmāṣṭanavatitamo 'dhyāyaḥ
ṛṣaya ūcuḥ
saṃbhavaḥ sūcito devyāstvayā sūta mahāmate
savistaraṃ vadasvādya satītve ca yathātatham
menājatvaṃ mahādevyā dakṣayajñavimardanam
viṣṇunā ca kathaṃ dattā devadevāya śaṃbhave
kalyāṇaṃ vā kathaṃ tasya vaktumarhasi sāṃpratam
teṣāṃ tadvacanaṃ śrutvā sūtaḥ paurāṇikottamaḥ
saṃbhavaṃ ca mahādevyāḥ prāha teṣāṃ mahātmanām
sūta uvāca
brahmaṇā kathitaṃ pūrvaṃ daṇḍine tat suvistaram
yuṣmābhir vai kumārāya tena vyāsāya dhīmate
tasmādahamupaśrutya pravadāmi suvistaram
vacanādvo mahābhāgāḥ praṇamyomāṃ tathā bhavam
sā bhagākhyā jagaddhātrī liṅgamūrtestrivedikā
liṅgastu bhagavāndvābhyāṃ jagatsṛṣṭirdvijottamāḥ
liṅgamūrtiḥ śivo jyotistamasaścopari sthitaḥ
liṅgavedisamāyogādardhanārīśvarobhavat
brahmāṇaṃ vidadhe devamagre putraṃ caturmukham
prāhiṇoti sma tasyaiva jñānaṃ jñānamayo haraḥ
viśvādhiko 'sau bhagavānardhanārīśvaro vibhuḥ
hiraṇyagarbhaṃ taṃ devo jāyamānamapaśyata
so'pi rudraṃ mahādevaṃ brahmāpaśyata śaṅkaram
taṃ dṛṣṭvā saṃsthitaṃ devamardhanārīśvaraṃ prabhum
tuṣṭāva vāgbhir iṣṭābhir varadaṃ vārijodbhavaḥ
vibhajasveti viśveśaṃ viśvātmānamajo vibhuḥ
sasarja devīṃ vāmāṅgātpatnīṃ caivātmanaḥ samām
śraddhā hyasya śubhā patnī tataḥ puṃsaḥ purātanī
saivājñayā vibhordevī dakṣaputrī babhūva ha
satīsaṃjñā tadā sā vai rudramevāśritā patim
dakṣaṃ vinindya kālena devī mainā hyabhūtpunaḥ
nāradasyaiva dakṣo'pi śāpādevaṃ vinindya ca
avajñādurmado dakṣo devadevamumāpatim
anādṛtya kṛtiṃ jñātvā satī dakṣeṇa tatkṣaṇāt
bhasmīkṛtvātmano dehaṃ yogamārgeṇa sā punaḥ
babhūva pārvatī devī tapasā ca gireḥ prabhoḥ
jñātvaitadbhagavān bhargo dadāha ruṣitaḥ prabhuḥ
dakṣasya vipulaṃ yajñaṃ cyāvaner vacanādapi
cyavanasya suto dhīmān dadhīca iti viśrutaḥ
vijitya viṣṇuṃ samare prasādāt tryaṃbakasya ca
viṣṇunā lokapālāṃś ca śaśāpa ca munīśvaraḥ
rudrasya krodhajenaiva vahninā haviṣā surāḥ
vināśo vai kṣaṇādeva māyayā śaṅkarasya vai
iti śrīliṅgamahāpurāṇe pūrvabhāge devīsaṃbhavo nāma navanavatitamo 'dhyāyaḥ
ṛṣaya ūcuḥ
vijitya viṣṇunā sārdhaṃ bhagavānparameśvaraḥ
sarvāndadhīcavacanātkathaṃ bheje maheśvaraḥ
sūta uvāca
dakṣayajñe suvipule devān viṣṇupurogamān
dadāha bhagavān rudraḥ sarvān munigaṇān api
bhadro nāma gaṇastena preṣitaḥ parameṣṭhinā
viprayogena devyā vai duḥsahenaiva suvratāḥ
so'sṛjad vīrabhadraś ca gaṇeśānromajāñchubhān
gaṇeśvaraiḥ samāruhya rathaṃ bhadraḥ pratāpavān
gantuṃ cakre matiṃ yasya sārathirbhagavānajaḥ
gaṇeśvarāś ca te sarve vividhāyudhapāṇayaḥ
vimānairviśvato bhadraistamanvayuratho surāḥ
himavacchikhare ramye hemaśṛṅge suśobhane
yajñavāṭas tathā tasya gaṅgādvārasamīpataḥ
taddeśe caiva vikhyātaṃ śubhaṃ kanakhalaṃ dvijāḥ
dagdhuṃ vai preṣitaścāsau bhagavān parameṣṭhinā
tadotpāto babhūvātha lokānāṃ bhayaśaṃsanaḥ
parvatāś ca vyaśīryanta pracakampe vasuṃdharā
marutaś cāpy aghūrṇanta cukṣubhe makarālayaḥ
agnayo naiva dīpyanti na ca dīpyati bhāskaraḥ
grahāś ca na prakāśyante na devā na ca dānavāḥ
tataḥ kṣaṇāt praviśyaiva yajñavāṭaṃ mahātmanaḥ
romajaiḥ sahito bhadraḥ kālāgnirivacāparaḥ
uvāca bhadro bhagavān dakṣaṃ cāmitatejasam
saṃparkādeva dakṣādya munīndevān pinākinā
dagdhuṃ saṃpreṣitaś cāhaṃ bhavantaṃ samunīśvaraiḥ
ityuktvā yajñaśālāṃ tāṃ dadāha gaṇapuṅgavaḥ
gaṇeśvarāś ca saṃkruddhā yūpānutpāṭya cikṣipuḥ
prastotrā saha hotrā ca dagdhaṃ caiva gaṇeśvaraiḥ
gṛhītvā gaṇapāḥ sarvān gaṅgāsrotasi cikṣipuḥ
vīrabhadro mahātejāḥ śakrasyodyacchataḥ karam
vyaṣṭambhayad adīnātmā tathānyeṣāṃ divaukasām
bhagasya netre cotpāṭya karajāgreṇa līlayā
nihatya muṣṭinā dantān pūṣṇaścaivaṃ nyapātayat
tathā candramasaṃ devaṃ pādāṅguṣṭhena līlayā
gharṣayāmāsa bhagavān vīrabhadraḥ pratāpavān
cicheda ca śirastasya śakrasya bhagavānprabhoḥ
vahnerhastadvayaṃ chittvā jihvāmutpāṭya līlayā
jaghāna mūrdhni pādena vīrabhadro mahābalaḥ
yamasya daṇḍaṃ bhagavān pracicheda svayaṃ prabhuḥ
jaghāna devamīśānaṃ triśūlena mahābalam
trayastriṃśatsurānevaṃ vinihatyāprayatnataḥ
trayaś ca triśataṃ teṣāṃ trisāhasraṃ ca līlayā
trayaṃ caiva surendrāṇāṃ jaghāna ca munīśvarān
anyāṃś ca devān devo'sau sarvānyuddhāya saṃsthitān
jaghāna bhagavān rudraḥ khaḍgamuṣṭyādisāyakaiḥ
atha viṣṇurmahātejāś cakram udyamya mūrchitaḥ
yuyodha bhagavāṃstena rudreṇa saha mādhavaḥ
tayoḥ samabhavadyuddhaṃ sughoraṃ romaharṣaṇam
viṣṇoryogabalāttasya divyadehāḥ sudāruṇāḥ
śaṅkhacakragadāhastā asaṃkhyātāś ca jajñire
tānsarvānapi devo'sau nārāyaṇasamaprabhān
nihatya gadayā viṣṇuṃ tāḍayāmāsa mūrdhani
tataścorasi taṃ devaṃ līlayaiva raṇājire
papāta ca tadā bhūmau visaṃjñaḥ puruṣottamaḥ
punarutthāya taṃ hantuṃ cakramudyamya sa prabhuḥ
krodharaktekṣaṇaḥ śrīmān atiṣṭhat puruṣarṣabhaḥ
tasya cakraṃ ca yadraudraṃ kālādityasamaprabham
vyaṣṭambhayad adīnātmā karasthaṃ na cacāla saḥ
atiṣṭhat stambhitastena śṛṅgavāniva niścalaḥ
tribhiś ca dharṣitaṃ śārṅgaṃ tridhābhūtaṃ prabhostadā
śārṅgakoṭiprasaṅgād vai cicheda ca śiraḥ prabhoḥ
chinnaṃ ca nipapātāsu śirastasya rasātale
vāyunā preritaṃ caiva prāṇajena pinākinā
praviveśa tadā caiva tadīyāhavanīyakam
tat pratidhvastakalaśaṃ bhagnayūpaṃ satoraṇam
pradīpitamahāśālaṃ dṛṣṭvā yajño'pi dudruve
taṃ tadā mṛgarūpeṇa dhāvantaṃ gaganaṃ prati
vīrabhadraḥ samādhāya viśiraskamathākarot
tataḥ prajāpatiṃ dharmaṃ kaśyapaṃ ca jagadgurum
ariṣṭaneminaṃ vīro bahuputraṃ munīśvaram
munim aṅgirasaṃ caiva kṛṣṇāśvaṃ ca mahābalaḥ
jaghāna mūrdhni pādena dakṣaṃ caiva yaśasvinam
cicheda ca śirastasya dadāhāgnau dvijottamāḥ
sarasvatyāś ca nāsāgraṃ devamātustathaiva ca
nikṛtya karajāgreṇa vīrabhadraḥ pratāpavān
tasthau śriyā vṛto madhye pretasthāne yathā bhavaḥ
etasminneva kāle tu bhagavānpadmasaṃbhavaḥ
bhadramāha mahātejāḥ prārthayanpraṇataḥ prabhuḥ
alaṃ krodhena vai bhadra naṣṭāścaiva divaukasaḥ
prasīda kṣamyatāṃ sarvaṃ romajaiḥ saha suvrata
so'pi bhadraḥ prabhāveṇa brahmaṇaḥ parameṣṭhinaḥ
śamaṃ jagāma śanakaiḥ śāntastasthau tadājñayā
devo 'pi tatra bhagavān antarikṣe vṛṣadhvajaḥ
sagaṇaḥ sarvadaḥ śarvaḥ sarvalokamaheśvaraḥ
prārthitaścaiva devena brahmaṇā bhagavān bhavaḥ
hatānāṃ ca tadā teṣāṃ pradadau pūrvavattanum
indrasya ca śirastasya viṣṇoścaiva mahātmanaḥ
dakṣasya ca munīndrasya tathānyeṣāṃ maheśvaraḥ
vāgīśyāścaiva nāsāgraṃ devamātustathaiva ca
naṣṭānāṃ jīvitaṃ caiva varāṇi vividhāni ca
dakṣasya dhvastavaktrasya śirasā bhagavānprabhuḥ
kalpayāmāsa vai vaktraṃ līlayā ca mahān bhavaḥ
dakṣo'pi labdhasaṃjñaś ca samutthāya kṛtāñjaliḥ
tuṣṭāva devadeveśaṃ śaṅkaraṃ vṛṣabhadhvajam
stutastena mahātejāḥ pradāya vividhānvarān
gāṇapatyaṃ dadau tasmai dakṣāyākliṣṭakarmaṇe
devāś ca sarve deveśaṃ tuṣṭuvuḥ parameśvaram
nārāyaṇaś ca bhagavān tuṣṭāva ca kṛtāñjaliḥ
brahmā ca munayaḥ sarve pṛthakpṛthagajodbhavam
tuṣṭuvur devadeveśaṃ nīlakaṇṭhaṃ vṛṣadhvajam
tān devān anugṛhyaiva bhavo 'pyantaradhīyata
iti śrīliṅgamahāpurāṇe pūrvabhāge śivakṛddakṣayajñavidhvaṃsano nāma śatatamo 'dhyāyaḥ
ṛṣaya ūcuḥ
kathaṃ himavataḥ putrī babhūvāṃbā satī śubhā
kathaṃ vā devadeveśamavāpa patimīśvaram
sūta uvāca
sā menātanum āśritya svecchayaiva varāṅganā
tadā haimavatī jajñe tapasā ca dvijottamāḥ
jātakarmādikāḥ sarvāścakāra ca girīśvaraḥ
dvādaśe ca tadā varṣe pūrṇe haimavatī śubhā
tapastepe tayā sārdhamanujā ca śubhānanā
anyā ca devī hyanujā sarvaloke namaskṛtā
ṛṣayaś ca tadā sarve sarvalokamaheśvarīm
tuṣṭuvus tapasā devīṃ samāvṛtya samantataḥ
jyeṣṭhā hyaparṇā hyanujā caikaparṇā śubhānanā
tṛtīyā ca varārohā tathā caivaikapāṭalā
tapasā ca mahādevyāḥ pārvatyāḥ parameśvaraḥ
vaśīkṛto mahādevaḥ sarvabhūtapatirbhavaḥ
etasminneva kāle tu tārako nāma dānavaḥ
tārātmajo mahātejā babhūva ditinandanaḥ
tasya putrāstrayaścāpi tārakākṣo mahāsuraḥ
vidyunmālī ca bhagavān kamalākṣaś ca vīryavān
pitāmahas tathā caiṣāṃ tāro nāma mahābalaḥ
tapasā labdhavīryaś ca prasādādbrahmaṇaḥ prabhoḥ
so'pi tāro mahātejāstrailokyaṃ sacarācaram
vijitya samare pūrvaṃ viṣṇuṃ ca jitavān asau
tayoḥ samabhavadyuddhaṃ sughoraṃ romaharṣaṇam
divyaṃ varṣasahasraṃ tu divārātram aviśramam
sarathaṃ viṣṇumādāya cikṣepa śatayojanam
tāreṇa vijitaḥ saṃkhye dudrāva garuḍadhvajaḥ
tāro varāñchataguṇaṃ labdhvā śataguṇaṃ balam
pitāmahājjagatsarvamavāpa ditinandanaḥ
devendrapramukhāñjitvā devāndeveśvareśvaraḥ
vārayāmāsa tair devān sarvalokeṣu māyayā
devatāś ca sahendreṇa tārakādbhayapīḍitāḥ
na śāntiṃ lebhire śūrāḥ śaraṇaṃ vā bhayārditāḥ
tadāmarapatiḥ śrīmān saṃnipatyāmaraprabhuḥ
uvācāṅgirasaṃ devo devānāmapi saṃnidhau
bhagavaṃstārako nāma tārajo dānavottamaḥ
tena saṃnihatā yuddhe vatsā gopatinā yathā
bhayāttasmānmahābhāga bṛhadyuddhe bṛhaspate
aniketā bhramantyete śakuntā iva pañjare
asmākaṃ yāny amoghāni āyudhāny aṅgiro vara
tāni moghāni jāyante prabhāvādamaradviṣaḥ
daśavarṣasahasrāṇi dviguṇāni bṛhaspate
viṣṇunā yodhito yuddhe tenāpi na ca sūditaḥ
yastenānirjito yuddhe viṣṇunā prabhaviṣṇunā
kathamasmadvidhastasya sthāsyate samare 'grataḥ
evam uktas tu śakreṇa jīvaḥ sārdhaṃ surādhipaiḥ
sahasrākṣeṇa ca vibhuṃ samprāpyāha kuśadhvajam
so'pi tasya mukhācchrutvā praṇayātpraṇatārtihā
devairaśeṣaiḥ sendraistu jīvamāha pitāmahaḥ
jāne vo'rtiṃ surendrāṇāṃ tathāpi śṛṇu sāṃpratam
vinindya dakṣaṃ yā devī satī rudrāṅgasaṃbhavā
umā haimavatī jajñe sarvalokanamaskṛtā
tasyāścaiveha rūpeṇa yūyaṃ devāḥ surottamāḥ
vibhoryatadhvamākraṣṭuṃ rudrasyāsya mano mahat
tayoryogena sambhūtaḥ skandaḥ śaktidharaḥ prabhuḥ
ṣaḍāsyo dvādaśabhujaḥ senānīḥ pāvakiḥ prabhuḥ
svāheyaḥ kārtikeyaś ca gāṅgeyaḥ śaradhāmajaḥ
devaḥ śākho viśākhaś ca naigameśaś ca vīryavān
senāpatiḥ kumārākhyaḥ sarvalokanamaskṛtaḥ
līlayaiva mahāsenaḥ prabalaṃ tārakāsuram
bālo'pi vinihatyaiko devān saṃtārayiṣyati
evam uktas tadā tena brahmaṇā parameṣṭhinā
bṛhaspatis tathā sendrair devair devaṃ praṇamya tam
meroḥ śikharamāsādya smaraṃ sasmāra suvrataḥ
smaraṇāddevadevasya smaro'pi saha bhāryayā
ratyā samaṃ samāgamya namaskṛtya kṛtāñjaliḥ
saśakramāha taṃ jīvaṃ jagajjīvo dvijottamāḥ
smṛto yadbhavatā jīva samprāpto'haṃ tavāntikam
brūhi yanme vidhātavyaṃ tamāha surapūjitaḥ
tam āha bhagavāñchakraḥ saṃbhāvya makaradhvajam
śaṅkareṇāṃbikāmadya saṃyojaya yathāsukham
tayā sa ramate yena bhagavān vṛṣabhadhvajaḥ
tena mārgeṇa mārgasva patnyā ratyānayā saha
so'pi tuṣṭo mahādevaḥ pradāsyati śubhāṃ gatim
viprayuktastayā pūrvaṃ labdhvā tāṃ girijāmumām
evamukto namaskṛtya devadevaṃ śacīpatim
devadevāśramaṃ gantuṃ matiṃ cakre tayā saha
gatvā tadāśraye śaṃbhoḥ saha ratyā mahābalaḥ
vasaṃtena sahāyena devaṃ yoktumanā bhavat
tataḥ samprekṣya madanaṃ hasan devas triyaṃbakaḥ
nayanena tṛtīyena sāvajñaṃ tam avaikṣata
tato'sya netrajo vahnirmadanaṃ pārśvataḥ sthitam
adahattatkṣaṇādeva lalāpa karuṇaṃ ratiḥ
ratyāḥ pralāpamākarṇya devadevo vṛṣadhvajaḥ
kṛpayā parayā prāha kāmapatnīṃ nirīkṣya ca
amūrto'pi dhruvaṃ bhadre kāryaṃ sarvaṃ patistava
ratikāle dhruve bhadre kariṣyati na saṃśayaḥ
yadā viṣṇuś ca bhavitā vāsudevo mahāyaśāḥ
śāpādbhṛgormahātejāḥ sarvalokahitāya vai
tadā tasya suto yaś ca sa patiste bhaviṣyati
sā praṇamya tadā rudraṃ kāmapatnī śucismitā
jagāma madanaṃ labdhvā vasaṃtena samanvitā
iti śrīliṅgamahāpurāṇe pūrvabhāge madanadāho nāmaikādhikaśatatamo 'dhyāyaḥ
sūta uvāca
tapasā ca mahādevyāḥ pārvatyā vṛṣabhadhvaja
prītiś ca bhagavāñcharvo vacanādbrahmaṇastadā
hitāya cāśramāṇāṃ ca krīḍārthaṃ bhagavānbhavaḥ
tadā haimavatīṃ devīmupayeme yathāvidhi
jagāma sa svayaṃ brahmā marīcyādyairmaharṣibhiḥ
tapovanaṃ mahādevyāḥ pārvatyāḥ padmasaṃbhavaḥ
pradakṣiṇīkṛtya ca tāṃ devīṃ sa jagato'raṇīm
kim arthaṃ tapasā lokānsaṃtāpayasi śailaje
tvayā sṛṣṭaṃ jagatsarvaṃ mātastvaṃ mā vināśaya
tvaṃ hi saṃdhārayellokān imān sarvān svatejasā
sarvadeveśvaraḥ śrīmānsarvalokapatirbhavaḥ
yasya vai devadevasya vayaṃ kiṅkaravādinaḥ
sa evaṃ parameśānaḥ svayaṃ ca varayiṣyati
varade yena sṛṣṭāsi na vinā yastvayāṃbike
vartate nātra saṃdehastava bharttā bhaviṣyati
ityuktvā tāṃ namaskṛtya muhuḥ samprekṣya pārvatīm
gate pitāmahe devo bhagavān parameśvaraḥ
jagāmānugrahaṃ kartuṃ dvijarūpeṇa cāśramam
sā ca dṛṣṭvā mahādevaṃ dvijarūpeṇa saṃsthitam
pratibhādyaiḥ prabhuṃ jñātvā nanāma vṛṣabhadhvajam
sampūjya varadaṃ devaṃ brāhmaṇacchadmanāgatam
tuṣṭāva parameśānaṃ pārvatī parameśvaram
anugṛhya tadā devīmuvāca prahasanniva
kuladharmāśrayaṃ rakṣan bhūdharasya mahātmanaḥ
krīḍārthaṃ ca satāṃ madhye sarvadevapatirbhavaḥ
svayaṃvare mahādevī tava divyasuśobhane
āsthāya rūpaṃ yatsaumyaṃ sameṣye'haṃ saha tvayā
ityuktvā tāṃ samālokya devo divyena cakṣuṣā
jagāmeṣṭaṃ tadā divyaṃ svapuraṃ prayayau ca sā
dṛṣṭvā hṛṣṭastadā devīṃ menayā tuhinācalaḥ
āliṅgyāghrāya sampūjya putrīṃ sākṣāttapasvinīm
duhiturdevadevena na jānannabhimantritam
svayaṃvaraṃ tadā devyāḥ sarvalokeṣvaghoṣayat
atha brahmā ca bhagavān viṣṇuḥ sākṣājjanārdanaḥ
śakraś ca bhagavān vahnirbhāskaro bhaga eva ca
tvaṣṭāryamā vivasvāṃś ca yamo varuṇa eva ca
vāyuḥ somastatheśāno rudrāś ca munayas tathā
aśvinau dvādaśādityā gandharvā garuḍas tathā
yakṣāḥ siddhāstathā sādhyā daityāḥ kiṃpuruṣoragāḥ
samudrāś ca nadā vedā mantrāḥ stotrādayaḥ kṣaṇāḥ
nāgāś ca parvatāḥ sarve yajñāḥ sūryādayo grahāḥ
trayastriṃśacca devānāṃ trayaś ca triśataṃ tathā
trayaś ca trisahasraṃ ca tathānye bahavaḥ surā
jagmur girīndraputryāstu svayaṃvaramanuttamam
atha śailasutā devī haimamāruhya śobhanam
vimānaṃ sarvatobhadraṃ sarvaratnair alaṃkṛtam
apsarobhiḥ pranṛttābhiḥ sarvābharaṇabhūṣitaiḥ
gandharvasiddhairvividhaiḥ kinnaraiś ca suśobhanaiḥ
bandibhiḥ stūyamānā ca sthitā śailasutā tadā
sitātapatraṃ ratnāṃśumiśritaṃ cāvahattathā
mālinī giriputryāstu saṃdhyā pūrṇendumaṇḍalam
cāmarāsaktahastābhir divyastrībhiś ca saṃvṛtā
mālāṃ gṛhya jayā tasthau suradrumasamudbhavām
vijayā vyajanaṃ gṛhya sthitā devyāḥ samīpagā
mālāṃ pragṛhya devyāṃ tu sthitāyāṃ devasaṃsadi
śiśurbhūtvā mahādevaḥ krīḍārthaṃ vṛṣabhadhvajaḥ
utsaṅgatalasaṃsupto babhūva bhagavānbhavaḥ
atha dṛṣṭvā śiśuṃ devāstasyā utsaṃgavarttinam
ko'yam atreti saṃmantrya cukṣubhuś ca samāgatāḥ
vajramāhārayattasya bāhum udyamya vṛtrahā
sa bāhurudyamastasya tathaiva samupasthitaḥ
stambhitaḥ śiśurūpeṇa devadevena līlayā
vajraṃ kṣeptuṃ na śaśāka bāhuṃ cālayituṃ tathā
vahniḥ śaktiṃ tathā kṣeptuṃ na śaśāka tathā sthitaḥ
yamo'pi daṇḍaṃ khaḍgaṃ ca nirṛtirmunipuṅgavāḥ
varuṇo nāgapāśaṃ ca dhvajayaṣṭiṃ samīraṇaḥ
somo gadāṃ dhaneśaś ca daṇḍaṃ daṇḍabhṛtāṃ varaḥ
īśānaś ca tathā śūlaṃ tīvramudyamya saṃsthitaḥ
rudrāś ca śūlamādityā muśalaṃ vasavas tathā
mudgaraṃ stambhitāḥ sarve devenāśu divaukasaḥ
stambhitā devadevena tathānye ca divaukasaḥ
śiraḥ prakampayan viṣṇuś cakram udyamya saṃsthitaḥ
tasyāpi śiraso bālaḥ sthiratvaṃ pracakāra ha
cakraṃ kṣeptuṃ na śaśāka bāhūṃścālayituṃ na ca
pūṣā dantān daśan dantair bālamaikṣata mohitaḥ
tasyāpi daśanāḥ petur dṛṣṭamātrasya śaṃbhunā
balaṃ tejaś ca yogaṃ ca tathaivāstambhayad vibhuḥ
atha teṣu sthiteṣveva manyumatsu sureṣvapi
brahmā paramasaṃvigno dhyānamāsthāya śaṅkaram
bubudhe devamīśānam umotsaṃge tamāsthitam
sa buddhvā devamīśānaṃ śīghram utthāya vismitaḥ
vavande caraṇau śaṃbhorastuvacca pitāmahaḥ
buddhistvaṃ sarvalokānām ahaṅkāras tvam īśvaraḥ
bhūtānāmindriyāṇāṃ ca tvameveśa pravarttakaḥ
tavāhaṃ dakṣiṇāddhastātsṛṣṭaḥ pūrvaṃ purātanaḥ
vāmahastān mahābāho devo nārāyaṇaḥ prabhuḥ
iyaṃ ca prakṛtirdevī sadā te sṛṣṭikāraṇa
patnīrūpaṃ samāsthāya jagatkāraṇamāgatā
namastubhyaṃ mahādeva mahādevyai namonamaḥ
prasādāttava deveśa niyogācca mayā prajāḥ
devādyāstu imāḥ sṛṣṭā mūḍhāstvadyogamohitāḥ
kuru prasādameteṣāṃ yathāpūrvaṃ bhavantvime
sūta uvāca
vijñāpyaivaṃ tadā brahmā devadevaṃ maheśvaram
saṃstambhitāṃstadā tena bhagavān āha padmajaḥ
mūḍhāstha devatāḥ sarvā naiva budhyata śaṅkaram
devadevam ihāyāntaṃ sarvadevanamaskṛtam
gacchadhvaṃ śaraṇaṃ śīghraṃ devāḥ śakrapurogamāḥ
sanārāyaṇakāḥ sarve munibhiḥ śaṅkaraṃ prabhum
sārdhaṃ mayaiva deveśaṃ paramātmānamīśvaram
anayā haimavatyā ca prakṛtyā saha sattamam
tatra te stambhitāstena tathaiva surasattamāḥ
praṇemur manasā sarve sanārāyaṇakāḥ prabhum
atha teṣāṃ prasanno bhūddevadevastriyaṃbakaḥ
yathāpūrvaṃ cakārāśu vacanādbrahmaṇaḥ prabhuḥ
tata evaṃ prasanne tu sarvadevanivāraṇam
vapuścakāra deveśo divyaṃ paramamadbhutam
tejasā tasya devāste sendracandradivākarāḥ
sabrahmakāḥ sasādhyāś ca sanārāyaṇakās tathā
sayamāś ca sarudrāś ca cakṣuraprārthayan vibhum
tebhyaś ca paramaṃ cakṣuḥ sarvadṛṣṭau ca śaktimat
dadāvaṃbāpatiḥ śarvo bhavānyāś ca calasya ca
labdhvā cakṣustadā devā indraviṣṇupurogamāḥ
sabrahmakaḥ saśakrāś ca tamapaśyanmaheśvaram
brahmādyā nemire tūrṇaṃ bhavānī ca girīśvaraḥ
munayaś ca mahādevaṃ gaṇeśāḥ śivasaṃmatāḥ
sasarjuḥ puṣpavṛṣṭiṃ ca khecarāḥ siddhacāraṇāḥ
devadundubhayo nedustuṣṭuvurmunayaḥ prabhum
jagurgandharvamukhyāś ca nanṛtuścāpsarogaṇāḥ
mumuhurgaṇapāḥ sarve mumodāṃbā ca pārvatī
tasya devī tadā hṛṣṭā samakṣaṃ tridivaukasām
pādayoḥ sthāpayāmāsa mālāṃ divyāṃ sugandhinīm
sādhu sādhviti samprocya tayā tatraiva cārcitam
saha devyā namaścakruḥ śirobhir bhūtalāśritaiḥ
sarve sabrahmakā devāḥ sayakṣoragarākṣasāḥ
iti śrīliṅgamahāpurāṇe pūrvabhāge umāsvayaṃvaro nāma dvyadhikaśatatamo 'dhyāyaḥ
sūta uvāca
atha brahmā mahādevamabhivandya kṛtāñjaliḥ
udvāhaḥ kriyatāṃ deva ityuvāca maheśvaram
tasya tadvacanaṃ śrutvā brahmaṇaḥ parameṣṭhinaḥ
yatheṣṭamiti lokeśaṃ prāha bhūtapatiḥ prabhuḥ
udvāhārthaṃ maheśasya tatkṣaṇādeva suvratāḥ
brahmaṇā kalpitaṃ divyaṃ puraṃ ratnamayaṃ śubham
athāditirditiḥ sākṣāddanuḥ kadruḥ sukālikā
pulomā surasā caiva siṃhikā vinatā tathā
siddhirmāyā kriyā durgā devī sākṣātsudhā svadhā
sāvitrī vedamātā ca rajanī dakṣiṇā dyutiḥ
svāhā svāhāmatir buddhir ṛddhir vṛddhiḥ sarasvatī
rākā kuhūḥ sinīvālī devī anumatī tathā
dharaṇī dhāraṇī celā śacī nārāyaṇī tathā
etāścānyāś ca devānāṃ mātaraḥ patnayas tathā
udvāhaḥ śaṅkarasyeti jagmuḥ sarvā mudānvitāḥ
uragā garuḍā yakṣā gandharvāḥ kinnarā gaṇāḥ
sāgarā girayo meghā māsāḥ saṃvatsarās tathā
vedā mantrās tathā yajñāḥ stomā dharmāś ca sarvaśaḥ
huṅkāraḥ praṇavaścaiva pratihārāḥ sahasraśaḥ
koṭirapsaraso divyāstāsāṃ ca paricārikāḥ
yāś ca sarveṣu dvīpeṣu devalokeṣu nimnagāḥ
tāś ca strīvigrahāḥ sarvāḥ saṃjagmurhṛṣṭamānasāḥ
gaṇapāś ca mahābhāgāḥ sarvalokanamaskṛtāḥ
udvāhaḥ śaṅkarasyeti tatrājagmurmudānvitāḥ
abhyayuḥ śaṅkhavarṇāś ca gaṇakoṭyo gaṇeśvarāḥ
daśabhiḥ kekarākṣaś ca vidyuto'ṣṭābhir eva ca
catuḥṣaṣṭyā viśākhāś ca navabhiḥ pārayātrikaḥ
ṣaḍbhiḥ sarvāntakaḥ śrīmān tathaiva vikṛtānanaḥ
jvālākeśo dvādaśabhiḥ koṭibhir gaṇapuṅgavaḥ
saptabhiḥ samadaḥ śrīmān dundubho'ṣṭābhir eva ca
pañcabhiś ca kapālīśaḥ ṣaḍbhiḥ saṃdārakaḥ śubhaḥ
koṭikoṭibhir eveha gaṇḍakaḥ kuṃbhakas tathā
viṣṭambho 'ṣṭābhir eveha gaṇapaḥ sarvasattamaḥ
pippalaś ca sahasreṇa saṃnādaś ca tathā dvijāḥ
āveṣṭanas tathāṣṭābhiḥ saptabhiścandratāpanaḥ
mahākeśaḥ sahasreṇa koṭīnāṃ gaṇapo vṛtaḥ
kuṇḍī dvādaśabhir vīras tathā parvatakaḥ śubhaḥ
kālaś ca kālakaścaiva mahākālaḥ śatena vai
āgnikaḥ śatakoṭyā vai koṭyāgnimukha eva ca
ādityamūrdhā koṭyā ca tathā caiva dhanāvahaḥ
saṃnāmaś ca śatenaiva kumudaḥ koṭibhis tathā
amoghaḥ kokilaścaiva koṭikoṭyā sumantrakaḥ
kākapāṭo 'paraḥ ṣaṣṭyā ṣaṣṭyā saṃtānakaḥ prabhuḥ
mahābalaś ca navabhir madhupiṅgaś ca piṅgalaḥ
nīlo navatyā deveśaḥ pūrṇabhadrastathaiva ca
koṭīnāṃ caiva saptatyā caturvaktro mahābalaḥ
koṭikoṭisahasrāṇāṃ śatair viṃśatibhir vṛtāḥ
tatrājagmus tathā devāste sarve śaṅkaraṃ bhavam
bhūtakoṭisahasreṇa pramathaḥ koṭibhistribhiḥ
vīrabhadraścatuḥṣaṣṭyā romajāścaiva koṭibhiḥ
karaṇaścaiva viṃśatyā navatyā kevalaḥ śubhaḥ
pañcākṣaḥ śatamanyuś ca meghamanyus tathaiva ca
kāṣṭhakūṭaś catuḥṣaṣṭyā sukeśo vṛṣabhas tathā
virūpākṣaś ca bhagavān catuḥṣaṣṭyā sanātanaḥ
tāluketuḥ ṣaḍāsyaś ca pañcāsyaś ca sanātanaḥ
saṃvartakas tathā caitro lakulīśaḥ svayaṃ prabhuḥ
lokāntakaś ca dīptāsyas tathā daityāntakaḥ prabhuḥ
mṛtyuhṛt kālahā kālo mṛtyuñjayakaras tathā
viṣādo viṣadaścaiva vidyutaḥ kāntakaḥ prabhuḥ
devo bhṛṅgī riṭiḥ śrīmān devadevapriyas tathā
aśanir bhāsakaś caiva catuḥṣaṣṭyā sahasrapāt
ete cānye ca gaṇapā asaṃkhyātā mahābalāḥ
sarve sahasrahastāś ca jaṭāmukuṭadhāriṇaḥ
candrarekhāvataṃsāś ca nīlakaṇṭhās trilocanāḥ
hārakuṇḍalakeyūramukuṭādyair alaṃkṛtāḥ
brahmendraviṣṇusaṃkāśā aṇimādiguṇairvṛtāḥ
sūryakoṭipratīkāśāstatrājagmurgaṇeśvarāḥ
pātālacāriṇaścaiva sarvalokanivāsinaḥ
tuṃbarurnārado hāhā hūhūścaiva tu sāmagāḥ
ratnānyādāya vādyāṃś ca tatrājagmustadā puram
ṛṣayaḥ kṛtsnaśastatra devagītāstapodhanāḥ
puṇyān vaivāhikān mantrān japur hṛṣṭamānasāḥ
tata evaṃ pravṛtte tu sarvataś ca samāgame
girijāṃ tām alaṃkṛtya svayameva śucismitām
puraṃ praveśayāmāsa svayam ādāya keśavaḥ
sadasyāha ca deveśaṃ nārāyaṇamajo harim
bhavānagre samutpanno bhavānyā saha daivataiḥ
vāmāṅgādasya rudrasya dakṣiṇāṅgādahaṃ prabho
manmūrtistuhinādrīśo yajñārthaṃ sṛṣṭa eva hi
eṣā haimavatī jajñe māyayā parameṣṭhinaḥ
śrautasmārtapravṛttyartham udvāhārtham ihāgataḥ
ato'sau jagatāṃ dhātrī dhātā tava mamāpi ca
asya devasya rudrasya mūrtibhir vihitaṃ jagat
kṣmābagnikhendusūryātmapavanātmā yato bhavaḥ
tathāpi tasmai dātavyā vacanācca girermama
eṣā hy ajā śuklakṛṣṇā lohitā prakṛtirbhavān
śreyo'pi śailarājena saṃbandho 'yaṃ tavāpi ca
tava pādme samudbhūtaḥ kalpe nābhyaṃbujādaham
madaṃśasyāsya śailasya mamāpi ca gururbhavān
sūta uvāca
bāḍham ityajam āhāsau devadevo janārdanaḥ
devāś ca munayaḥ sarve devadevaś ca śaṅkaraḥ
tataścotthāya vidvānsaḥ padmanābhaḥ praṇamya tām
pādau prakṣālya devasya karābhyāṃ kamalekṣaṇaḥ
abhyukṣad ātmano mūrdhni brahmaṇaś ca gires tathā
tvadīyaiṣā vivāhārthaṃ menajā hyanujā mama
ityuktvā sodakaṃ dattvā devīṃ deveśvarāya tām
svātmānamapi devāya sodakaṃ pradadau hariḥ
atha sarve muniśreṣṭhāḥ sarvavedārthapāragāḥ
ūcurdātā gṛhītā ca phalaṃ dravyaṃ vicārataḥ
eṣa devo haro nūnaṃ māyayā hi tato jagat
ityuktvā taṃ praṇemuś ca prītikaṇṭakitatvacaḥ
sasṛjuḥ puṣpavarṣāṇi khecarāḥ siddhacāraṇāḥ
devadundubhayo nedurnanṛtuścāpsarogaṇāḥ
vedāś ca mūrtimantaste praṇemustaṃ maheśvaram
brahmaṇā munibhiḥ sārdhaṃ devadevamumāpatim
devo'pi devīmālokya salajjāṃ himaśailajām
na tṛpyatyanavadyāṅgī sā ca devaṃ vṛṣadhvajam
varado 'smīti taṃ prāha hariṃ so'pyāha śaṅkaram
tvayi bhaktiḥ prasīdeti brahmākhyāṃ ca dadau tu saḥ
tatastu punarevāha brahmā vijñāpayanprabhum
havirjuhomi vahnau tu upādhyāyapade sthitaḥ
dadāsi mama yadyājñāṃ kartavyo hyakṛto vidhiḥ
tamāha śaṅkaro devaṃ devadevo jagatpatiḥ
yadyadiṣṭaṃ suraśreṣṭha tatkuruṣva yathepsitam
kartāsmi vacanaṃ sarvaṃ devadeva pitāmaha
tataḥ praṇamya hṛṣṭātmā brahmā lokapitāmahaḥ
hastaṃ devasya devyāś ca yuyoja paramaṃ prabhuḥ
jvalanaś ca svayaṃ tatra kṛtāñjalirupasthitaḥ
śrautairetairmahāmantrairmūrtimadbhir upasthitaiḥ
yathoktavidhinā hutvā lājānapi yathākramam
ānītānviṣṇunā viprān sampūjya vividhairvaraiḥ
triś ca taṃ jvalanaṃ devaṃ kārayitvā pradakṣiṇam
muktvā hastasamāyogaṃ sahitaiḥ sarvadaivataiḥ
suraiś ca mānavaiḥ sarvaiḥ prahṛṣṭenāntarātmanā
nanāma bhagavānbrahmā devadevamumāpatim
tataḥ pādyaṃ tayor dattvā śaṃbhorācamanaṃ tathā
madhuparkaṃ tathā gāṃ ca praṇamya ca punaḥ śivam
atiṣṭhadbhagavānbrahmā devairindrapurogamaiḥ
bhṛgvādyamunayaḥ sarve cākṣataistilataṇḍulaiḥ
sūryādayaḥ samabhyarcya tuṣṭuvurvṛṣabhadhvajam
śivaḥ samāpya devoktaṃ vahnimāropya cātmani
tayā samāgato rudraḥ sarvalokahitāya vai
yaḥ paṭhecchṛṇuyādvāpi bhavodvāhaṃ śucismitaḥ
śrāvayedvā dvijāñchuddhānvedavedāṅgapāragān
sa labdhvā gāṇapatyaṃ ca bhavena saha modate
yatrāyaṃ kīrtyate vipraistāvadāste tadā bhavaḥ
tasmāt sampūjya vidhivat kīrtayennānyathā dvijāḥ
udvāhe ca dvijendrāṇāṃ kṣatriyāṇāṃ dvijottamāḥ
kīrtanīyamidaṃ sarvaṃ bhavodvāhamanuttamam
kṛtodvāhastadā devyā haimavatyā vṛṣadhvajaḥ
sagaṇo nandinā sārdhaṃ sarvadevagaṇairvṛtaḥ
purīṃ vārāṇasīṃ divyāmājagāma mahādyutiḥ
avimukte sukhāsīnaṃ praṇamya vṛṣabhadhvajam
apṛcchatkṣetramāhātmyaṃ bhavānī harṣitānanā
athāhārdhendutilakaḥ kṣetramāhātmyamuttamam
avimuktasya māhātmyaṃ vistarācchakyate nahi
vaktuṃ mayā sureśāni ṛṣisaṃghābhipūjitam
kiṃ mayā varṇyate devī hyavimuktaphalodayaḥ
pāpināṃ yatra muktiḥ syānmṛtānām ekajanmanā
anyatra tu kṛtaṃ pāpaṃ vārāṇasyāṃ vyapohati
vārāṇasyāṃ kṛtaṃ pāpaṃ paiśācyanarakāvaham
kṛtvā pāpasahasrāṇi piśācatvaṃ varaṃ nṛṇām
na tu śakrasahasratvaṃ svarge kāśīpurīṃ vinā
yatra triviṣṭapo devo yatra viśveśvaro vibhuḥ
oṃkāreśaḥ kṛttivāsā mṛtānāṃ na punarbhavaḥ
uktvā kṣetrasya māhātmyaṃ saṃkṣepācchaśiśekharaḥ
darśayāmāsa codyānaṃ parityajya gaṇeśvarān
tatraiva bhagavān jāto gajavaktro vināyakaḥ
daityānāṃ vighnarūpārtham avighnāya divaukasām
etadvaḥ kathitaṃ sarvaṃ kathāsarvasvamuttamam
yathāśrutaṃ mayā sarvaṃ prasādādvaḥ suśobhanam
iti śrīliṅgamahāpurāṇe pūrvabhāge pārvatīvivāhavarṇanaṃ nāma tryadhikaśatatamo 'dhyāyaḥ
ṛṣaya ūcuḥ
kathaṃ vināyako jāto gajavaktro gaṇeśvaraḥ
kathaṃ prabhāvastasyaivaṃ sūta vaktumihārhasi
sūta uvāca
etasminnantare devāḥ sendropendrāḥ sametya te
dharmavighnaṃ tadā kartuṃ daityānāmabhavandvijāḥ
asurā yātudhānāś ca rākṣasāḥ krūrakarmiṇaḥ
tāmasāś ca tathā cānye rājasāś ca tathā bhuvi
avighnaṃ yajñadānādyaiḥ samabhyarcya maheśvaram
brahmāṇaṃ ca hariṃ viprā labdhepsitavarā yataḥ
tato 'smākaṃ suraśreṣṭhāḥ sadā vijayasaṃbhavaḥ
teṣāṃ tatastu vighnārthamavighnāya divaukasām
putrārthaṃ caiva nārīṇāṃ narāṇāṃ karmasiddhaye
vighneśaṃ śaṅkaraṃ sraṣṭuṃ gaṇapaṃ stotumarhatha
ityuktvānyonyamanaghaṃ tuṣṭuvuḥ śivamīśvaram
namaḥ sarvātmane tubhyaṃ sarvajñāya pinākine
anaghāya viriñcāya devyāḥ kāryārthadāyine
akāyāyārthakāyāya hareḥ kāyāpahāriṇe
kāyāntasthāmṛtādhāramaṇḍalāvasthitāya te
kṛtādibhedakālāya kālavegāya te namaḥ
kālāgnirudrarūpāya dharmādyaṣṭapadāya ca
kālīviśuddhadehāya kālikākāraṇāya te
kālakaṇṭhāya mukhyāya vāhanāya varāya te
aṃbikāpataye tubhyaṃ hiraṇyapataye namaḥ
hiraṇyaretase caiva namaḥ śarvāya śūline
kapāladaṇḍapāśāsicarmāṅkuśadharāya ca
pataye haimavatyāś ca hemaśuklāya te namaḥ
pītaśuklāya rakṣārthaṃ surāṇāṃ kṛṣṇavartmane
pañcamāya mahāpañcayajñināṃ phaladāya ca
pañcāsyaphaṇihārāya pañcākṣaramayāya te
pañcadhā pañcakaivalyadevairarcitamūrtaye
pañcākṣaradṛśe tubhyaṃ parātparatarāya te
ṣoḍaśasvaravajrāṅgavaktrāyākṣayarūpiṇe
kādipañcakahastāya cādihastāya te namaḥ
ṭādipādāya rudrāya tādipādāya te namaḥ
pādimeṇḍhrāya yadyaṅgadhātusaptakadhāriṇe
śāntātmarūpiṇe sākṣāt kṣadantakrodhine namaḥ
lavarephahalāṅgāya niraṅgāya ca te namaḥ
sarveṣām eva bhūtānāṃ hṛdi niḥsvanakāriṇe
bhruvor ante sadā sadbhir dṛṣṭāyātyantabhānave
bhānusomāgninetrāya paramātmasvarūpiṇe
guṇatrayoparisthāya tīrthapādāya te namaḥ
tīrthatattvāya sārāya tasmādapi parāya te
ṛgyajuḥsāmavedāya oṃkārāya namo namaḥ
oṅkāre trividhaṃ rūpamāsthāyoparivāsine
pītāya kṛṣṇavarṇāya raktāyātyantatejase
sthānapañcakasaṃsthāya pañcadhāṇḍabahiḥ kramāt
brahmaṇe viṣṇave tubhyaṃ kumārāya namonamaḥ
aṃbāyāḥ parameśāya sarvoparicarāya te
mūlasūkṣmasvarūpāya sthūlasūkṣmāya te namaḥ
sarvasaṃkalpaśūnyāya sarvasmādrakṣitāya te
ādimadhyāntaśūnyāya citsaṃsthāya namonamaḥ
yamāgnivāyurudrāṃbusomaśakraniśācaraiḥ
diṅmukhe diṅmukhe nityaṃ sagaṇaiḥ pūjitāya te
sarveṣu sarvadā sarvamārge sampūjitāya te
rudrāya rudranīlāya kadrudrāya pracetase
maheśvarāya dhīrāya namaḥ sākṣācchivāya te
atha śṛṇu bhagavan stavacchalena kathitamajendramukhaiḥ surāsureśaiḥ
makhamadanayamāgnidakṣayajñakṣapaṇavicitraviceṣṭitaṃ kṣamasva
sūta uvāca
yaḥ paṭhettu stavaṃ bhaktyā śakrāgnipramukhaiḥ suraiḥ
kīrtitaṃ śrāvayedvidvān sa yāti paramāṃ gatim
iti śrīliṅgamahāpurāṇe pūrvabhāge devastutirnāma caturadhikaśatatamo 'dhyāyaḥ
sūta uvāca
yadā sthitāḥ sureśvarāḥ praṇamya caivamīśvaram
tadāṃbikāpatir bhavaḥ pinākadhṛṅ maheśvaraḥ
dadau nirīkṣaṇaṃ kṣaṇādbhavaḥ sa tānsurottamān
praṇemurādarāddharaṃ surā mudārdralocanāḥ
bhavaḥ sudhāmṛtopamairnirīkṣaṇairnirīkṣaṇāt
tadāha bhadramastu vaḥ sureśvarān maheśvaraḥ
varārthamīśa vīkṣyate surā gṛhaṃ gatāstvime
praṇamya cāha vākpatiḥ patiṃ nirīkṣya nirbhayaḥ
suretarādibhiḥ sadā hyavighnamarthito bhavān
samastakarmasiddhaye surāpakārakāribhiḥ
tataḥ prasīdatād bhavān suvighnakarmakāraṇam
surāpakārakāriṇāmihaiṣa eva no varaḥ
tatastadā niśamya vai pinākadhṛk sureśvaraḥ
gaṇeśvaraṃ sureśvaraṃ vapurdadhāra saḥ śivaḥ
gaṇeśvarāś ca tuṣṭuvuḥ sureśvarā maheśvaram
samastalokasaṃbhavaṃ bhavārttihāriṇaṃ śubham
ibhānanāśritaṃ varaṃ triśūlapāśadhāriṇam
samastalokasaṃbhavaṃ gajānanaṃ tadāṃbikā
daduḥ puṣpavarṣaṃ hi siddhā munīndrās tathā khecarā devasaṃghāstadānīm
tadā tuṣṭuvuścaikadantaṃ sureśāḥ praṇemurgaṇeśaṃ maheśaṃ vitandrāḥ
tadā tayorvinirgataḥ subhairavaḥ sa mūrtimān
sthito nanarta bālakaḥ samastamaṅgalālayaḥ
vicitravastrabhūṣaṇair alaṃkṛto gajānanaḥ
maheśvarasya putrako 'bhivandya tātam ambikām
jātamātraṃ sutaṃ dṛṣṭvā cakāra bhagavānbhavaḥ
gajānanāya kṛtyāṃstu sarvānsarveśvaraḥ svayam
ādāya ca karābhyāṃ ca susukhābhyāṃ bhavaḥ svayam
āliṅgyāghrāya mūrdhānaṃ mahādevo jagadguruḥ
tavāvatāro daityānāṃ vināśāya mamātmaja
devānāmupakārārthaṃ dvijānāṃ brahmavādinām
yajñaś ca dakṣiṇāhīnaḥ kṛto yena mahītale
tasya dharmasya vighnaṃ ca kuru svargapathe sthitaḥ
adhyāpanaṃ cādhyayanaṃ vyākhyānaṃ karma eva ca
yo 'nyāyataḥ karotyasmin tasya prāṇānsadā hara
varṇāccyutānāṃ nārīṇāṃ narāṇāṃ narapuṅgava
svadharmarahitānāṃ ca prāṇānapahara prabho
yāḥ striyastvāṃ sadā kālaṃ puruṣāś ca vināyaka
yajanti tāsāṃ teṣāṃ ca tvatsāmyaṃ dātumarhasi
tvaṃ bhaktān sarvayatnena rakṣa bālagaṇeśvara
yauvanasthāṃś ca vṛddhāṃś ca ihāmutra ca pūjitaḥ
jagattraye 'tra sarvatra tvaṃ hi vighnagaṇeśvaraḥ
saṃpūjyo vandanīyaś ca bhaviṣyasi na saṃśayaḥ
māṃ ca nārāyaṇaṃ vāpi brahmāṇam api putraka
yajanti yajñairvā viprairagre pūjyo bhaviṣyasi
tvām anabhyarcya kalyāṇaṃ śrautaṃ smārtaṃ ca laukikam
kurute tasya kalyāṇam akalyāṇaṃ bhaviṣyati
brāhmaṇaiḥ kṣatriyairvaiśyaiḥ śūdraiścaiva gajānana
sampūjya sarvasiddhyarthaṃ bhakṣyabhojyādibhiḥ śubhaiḥ
tvāṃ gandhapuṣpadhūpādyair anabhyarcya jagattraye
devairapi tathānyaiś ca labdhavyaṃ nāsti kutracit
abhyarcayanti ye lokā mānavāstu vināyakam
te cārcanīyāḥ śakrādyair bhaviṣyanti na saṃśayaḥ
ajaṃ hariṃ ca māṃ vāpi śakramanyānsurānapi
vighnair bādhayasi tvāṃ cennārcayanti phalārthinaḥ
sasarja ca tadā vighnagaṇaṃ gaṇapatiḥ prabhuḥ
gaṇaiḥ sārdhaṃ namaskṛtvāpyatiṣṭhattasya cāgrataḥ
tadā prabhṛti loke 'sminpūjayanti gaṇeśvaram
daityānāṃ dharmavighnaṃ ca cakārāsau gaṇeśvaraḥ
etadvaḥ kathitaṃ sarvaṃ skandāgrajasamudbhavam
yaḥ paṭhecchṛṇuyādvāpi śrāvayedvā sukhībhavet
iti śrīliṅgamahāpurāṇe pūrvabhāge vināyakotpattirnāma pañcādhikaśatatamo 'dhyāyaḥ
ṛṣaya ūcuḥ
nṛtyārambhaḥ kathaṃ śaṃbhoḥ kimarthaṃ vā yathātatham
vaktumarhasi cāsmākaṃ śrutaḥ skandāgrajodbhavaḥ
sūta uvāca
dāruko 'surasambhūtas tapasā labdhavikramaḥ
sūdayāmāsa kālāgniriva devāndvijottamān
dārukeṇa tadā devāstāḍitāḥ pīḍitā bhṛśam
brahmāṇaṃ ca tatheśānaṃ kumāraṃ viṣṇumeva ca
yamamindramanuprāpya strīvadhya iti cāsuraḥ
strīrūpadhāribhiḥ stutyairbrahmādyairyudhi saṃsthitaiḥ
bādhitāstena te sarve brahmāṇaṃ prāpya vai dvijāḥ
vijñāpya tasmai tatsarvaṃ tena sārdhamumāpatim
samprāpya tuṣṭuvuḥ sarve pitāmahapurogamāḥ
brahmā prāpya ca deveśaṃ praṇamya bahudhā nataḥ
dāruṇo bhagavāndāruḥ pūrvaṃ tena vinirjitāḥ
nihatya dārukaṃ daityaṃ strīvadhyaṃ trātumarhasi
vijñaptiṃ brahmaṇaḥ śrutvā bhagavān bhaganetrahā
devīmuvāca deveśo girijāṃ prahasanniva
bhavatīṃ prārthayāmyadya hitāya jagatāṃ śubhe
vadhārthaṃ dārukasyāsya strīvadhyasya varānane
atha sā tasya vacanaṃ niśamya jagato'raṇiḥ
viveśa dehe devasya deveśī janmatatparā
ekenāṃśena deveśaṃ praviṣṭā devasattamam
na viveda tadā brahmā devāścendrapurogamāḥ
girijāṃ pūrvavacchaṃbhordṛṣṭvā pārśvasthitāṃ śubhām
māyayā mohitastasyāḥ sarvajño'pi caturmukhaḥ
sā praviṣṭā tanuṃ tasya devadevasya pārvatī
kaṇṭhasthena viṣeṇāsya tanuṃ cakre tadātmanaḥ
tāṃ ca jñātvā tathābhūtāṃ tṛtīyenekṣaṇena vai
sasarja kālīṃ kāmāriḥ kālakaṇṭhīṃ kapardinīm
jātā yadā kālimakālakaṇṭhī jātā tadānīṃ vipulā jayaśrīḥ
devetarāṇāmajayastvasiddhyā tuṣṭirbhavānyāḥ parameśvarasya
jātāṃ tadānīṃ surasiddhasaṃghā dṛṣṭvā bhayād dudruvur agnikalpām
kālīṃ garālaṃkṛtakālakaṇṭhīm upendrapadmodbhavaśakramukhyāḥ
tathaiva jātaṃ nayanaṃ lalāṭe sitāṃśulekhā ca śirasyudagrā
kaṇṭhe karālaṃ niśitaṃ triśūlaṃ kare karālaṃ ca vibhūṣaṇāni
sārdhaṃ divyāṃbarā devyāḥ sarvābharaṇabhūṣitāḥ
siddhendrasiddhāś ca tathā piśācā jajñire punaḥ
ājñayā dārukaṃ tasyāḥ pārvatyāḥ parameśvarī
dānavaṃ sūdayāmāsa sūdayantaṃ surādhipān
saṃraṃbhātiprasaṃgād vai tasyāḥ sarvamidaṃ jagat
krodhāgninā ca viprendrāḥ saṃbabhūva tadāturam
bhavo'pi bālarūpeṇa śmaśāne pretasaṃkule
ruroda māyayā tasyāḥ krodhāgniṃ pātum īśvaraḥ
taṃ dṛṣṭvā bālamīśānaṃ māyayā tasya mohitā
utthāpyāghrāya vakṣojaṃ stanaṃ sā pradadau dvijāḥ
stanajena tadā sārdhaṃ kopamasyāḥ papau punaḥ
krodhenānena vai bālaḥ kṣetrāṇāṃ rakṣako 'bhavat
mūrtayo 'ṣṭau ca tasyāpi kṣetrapālasya dhīmataḥ
evaṃ vai tena bālena kṛtā sā krodhamūrchitā
kṛtamasyāḥ prasādārthaṃ devadevena tāṇḍavam
saṃdhyāyāṃ sarvabhūtendraiḥ pretaiḥ prītena śūlinā
pītvā nṛtyāmṛtaṃ śaṃbhor ākaṇṭhaṃ parameśvarī
nanarta sā ca yoginyaḥ pretasthāne yathāsukham
tatra sabrahmakā devāḥ sendropendrāḥ samantataḥ
praṇemustuṣṭuvuḥ kālīṃ punardevīṃ ca pārvatīm
evaṃ saṃkṣepataḥ proktaṃ tāṇḍavaṃ śūlinaḥ prabhoḥ
yogānandena ca vibhostāṇḍavaṃ ceti cāpare
iti śrīliṅgamahāpurāṇe pūrvabhāge śivatāṇḍavakathanaṃ nāma ṣaḍadhikaśatatamo 'dhyāyaḥ
ṛṣaya ūcuḥ
puropamanyunā sūta gāṇapatyaṃ maheśvarāt
kṣīrārṇavaḥ kathaṃ labdho vaktumarhasi sāṃpratam
sūta uvāca
evaṃ kālīm upālabhya gate deve triyaṃbake
upamanyuḥ samabhyarcya tapasā labdhavānphalam
upamanyuriti khyāto muniś ca dvijasattamāḥ
kumāra iva tejasvī krīḍamāno yadṛcchayā
kadācit kṣīram alpaṃ ca pītavān mātulāśrame
īrṣyayā mātulasuto hy apibat kṣīram uttamam
pītvā sthitaṃ yathākāmaṃ dṛṣṭvā provāca mātaram
mātarmātarmahābhāge mama dehi tapasvini
gavyaṃ kṣīram atisvādu nālpamuṣṇaṃ namāmyaham
sūta uvāca
upalālitaivaṃ putreṇa putram āliṅgya sādaram
duḥkhitā vilalāpārtā smṛtvā nairdhanyamātmanaḥ
smṛtvā smṛtvā punaḥ kṣīramupamanyurapi dvijāḥ
dehi dehīti tāmāha rodamāno mahādyutiḥ
uñchavṛttyārjitān bījān svayaṃ piṣṭvā ca sā tadā
bījapiṣṭaṃ tadāloḍya toyena kalabhāṣiṇī
aihyehi mama putreti sāmapūrvaṃ tataḥ sutam
āliṅgyādāya duḥkhārtā pradadau kṛtrimaṃ payaḥ
pītvā ca kṛtrimaṃ kṣīraṃ mātrā dattaṃ dvijottamāḥ
naitatkṣīramiti prāha mātaraṃ cātivihvalaḥ
duḥkhitā sā tadā prāha samprekṣyāghrāya mūrdhani
saṃmārjya netre putrasya karābhyāṃ kamalāyate
taṭinī ratnapūrṇāste svargapātālagocarāḥ
bhāgyahīnā na paśyanti bhaktihīnāś ca ye śive
rājyaṃ svargaṃ ca mokṣaṃ ca bhojanaṃ kṣīrasaṃbhavam
na labhante priyāṇyeṣāṃ no tuṣyati sadā bhavaḥ
bhavaprasādajaṃ sarvaṃ nānyadevaprasādajam
anyadeveṣu niratā duḥkhārtā vibhramanti ca
kṣīraṃ tatra kuto 'smākaṃ mahādevo na pūjitaḥ
pūrvajanmani yaddattaṃ śivamudyamya vai suta
tadeva labhyaṃ nānyattu viṣṇumudyamya vā prabhum
niśamya vacanaṃ māturupamanyurmahādyutiḥ
bālo'pi mātaraṃ prāha praṇipatya tapasvinīm
tyaja śokaṃ mahābhāge mahādevo'sti cetkvacit
cirādvā hyacirādvāpi kṣīrodaṃ sādhayāmyaham
sūta uvāca
tāṃ praṇamyaivamuktvā sa tapaḥ kartuṃ pracakrame
tamāha mātā suśubhaṃ kurviti sutarāṃ sutam
anujñātastayā tatra tapastepe sudustaram
himavatparvataṃ prāpya vāyubhakṣaḥ samāhitaḥ
tapasā tasya viprasya vidhūpitamabhūjjagat
praṇamyāhustu tatsarve haraye devasattamāḥ
śrutvā teṣāṃ tadā vākyaṃ bhagavānpuruṣottamaḥ
kimidaṃ tviti saṃcintya jñātvā tatkāraṇaṃ ca saḥ
jagāma mandaraṃ tūrṇaṃ maheśvaradidṛkṣayā
dṛṣṭvā devaṃ praṇamyaivaṃ provācedaṃ kṛtāñjaliḥ
bhagavan brāhmaṇaḥ kaścidupamanyuritiśrutaḥ
kṣīrārthamadahatsarvaṃ tapasā taṃ nivāraya
etasminnantare devaḥ pinākī parameśvaraḥ
śakrarūpaṃ samāsthāya gantuṃ cakre matiṃ tadā
atha jagāma munestu tapovanaṃ gajavareṇa sitena sadāśivaḥ
saha surāsurasiddhamahoragair amararājatanuṃ svayamāsthitaḥ
sahaiva cāruhya tadā dvipaṃ taṃ pragṛhya vālavyajanaṃ vivasvān
vāmena śacyā sahitaṃ surendraṃ kareṇa cānyena sitātapatram
rarāja bhagavān somaḥ śakrarūpī sadāśivaḥ
sitātapatreṇa yathā candrabiṃbena mandaraḥ
āsthāyaivaṃ hi śakrasya svarūpaṃ parameśvaraḥ
jagāmānugrahaṃ kartum upamanyos tadāśramam
taṃ dṛṣṭvā parameśānaṃ śakrarūpadharaṃ śivam
praṇamya śirasā prāha munirmunivarāḥ svayam
pāvitaścāśramaścāyaṃ mama deveśvaraḥ svayam
prāptaḥ śakro jagannātho bhagavānbhānunā prabhuḥ
evamuktvā sthitaṃ vīkṣya kṛtāñjalipuṭaṃ dvijam
prāha gaṃbhīrayā vācā śakrarūpadharo haraḥ
tuṣṭo'smi te varaṃ brūhi tapasānena suvrata
dadāmi cepsitān sarvān dhaumyāgraja mahāmate
evamuktastadā tena śakreṇa munisattamaḥ
varayāmi śive bhaktimityuvāca kṛtāñjaliḥ
tato niśamya vacanaṃ muneḥ kupitavatprabhuḥ
prāha savyagramīśānaḥ śakrarūpadharaḥ svayam
māṃ na jānāsi devarṣe devarājānamīśvaram
trailokyādhipatiṃ śakraṃ sarvadevanamaskṛtam
madbhakto bhava viprarṣe māmevārcaya sarvadā
dadāmi sarvaṃ bhadraṃ te tyaja rudraṃ ca nirguṇam
tataḥ śakrasya vacanaṃ śrutvā śrotravidāraṇam
upamanyuridaṃ prāha japan pañcākṣaraṃ śubham
manye śakrasya rūpeṇa nūnam atrāgataḥ svayam
kartuṃ daityādhamaḥ kaścid dharmavighnaṃ ca nānyathā
tvayaiva kathitaṃ sarvaṃ bhavanindāratena vai
prasaṃgāddevadevasya nirguṇatvaṃ mahātmanaḥ
bahunātra kimuktena mayādyānumitaṃ mahat
bhavāntarakṛtaṃ pāpaṃ śrutā nindā bhavasya tu
śrutvā nindāṃ bhavasyātha tatkṣaṇādeva saṃtyajet
svadehaṃ taṃ nihatyāśu śivalokaṃ sa gacchati
yo vācotpāṭayejjihvāṃ śivanindāratasya tu
triḥ saptakulamuddhṛtya śivalokaṃ sa gacchati
āstāṃ tāvanmamecchāyāḥ kṣīraṃ prati surādhamam
nihatya tvāṃ śivāstreṇa tyajāmyetatkalevaram
purā mātrā tu kathitaṃ tathyameva na saṃśayaḥ
pūrvajanmani cāsmābhir apūjita iti prabhuḥ
evamuktvā tu taṃ devamupamanyurabhītavat
śakraṃ cakre matiṃ hantum atharvāstreṇa mantravit
bhasmādhārānmahātejā bhasmamuṣṭiṃ pragṛhya ca
atharvāstraṃ tatastasmai sasarja ca nanāda ca
dagdhuṃ svadeham āgneyīṃ dhyātvā vai dhāraṇāṃ tadā
atiṣṭhacca mahātejāḥ śuṣkendhanamivāvyayaḥ
evaṃ vyavasite vipre bhagavānbhaganetrahā
vārayāmāsa saumyena dhāraṇāṃ tasya yoginaḥ
atharvāstraṃ tadā tasya saṃhṛtaṃ candrakeṇa tu
kālāgnisadṛśaṃ cedaṃ niyogānnandinas tathā
svarūpameva bhagavānāsthāya parameśvaraḥ
darśayāmāsa viprāya bālendukṛtaśekharam
kṣīradhārāsahasraṃ ca kṣīrodārṇavameva ca
dadhyāderarṇavaṃ caiva ghṛtodārṇavameva ca
phalārṇavaṃ ca bālasya bhakṣyabhojyārṇavaṃ tathā
apūpagirayaścaiva tathātiṣṭhan samantataḥ
upamanyumuvāca sasmito bhagavānbandhujanaiḥ samāvṛtam
girijām avalokya sasmitāṃ saghṛṇaṃ prekṣyatu taṃ tadā ghṛṇī
bhuṅkṣva bhogānyathākāmaṃ bāndhavaiḥ paśya vatsa me
upamanyo mahābhāga tavāṃbaiṣā hi pārvatī
mayā putrīkṛto'syadya dattaḥ kṣīrodadhis tathā
madhunaścārṇavaścaiva dadhnaścārṇava eva ca
ājyodanārṇavaścaiva phalalehyārṇavas tathā
apūpagirayaścaiva bhakṣyabhojyārṇavaḥ punaḥ
pitā tava mahādevaḥ pitā vai jagatāṃ mune
mātā tava mahābhāgā jaganmātā na saṃśayaḥ
amaratvaṃ mayā dattaṃ gāṇapatyaṃ ca śāśvatam
varānvaraya dāsyāmi nātra kāryā vicāraṇā
evamuktvā mahādevaḥ karābhyāmupagṛhya tam
āghrāya mūrdhani vibhurdadau devyāstadā bhavaḥ
devī tanayamālokya dadau tasmai girīndrajā
yogaiśvaryaṃ tadā tuṣṭā brahmavidyāṃ dvijottamāḥ
so'pi labdhvā varaṃ tasyāḥ kumāratvaṃ ca sarvadā
tuṣṭāva ca mahādevaṃ harṣagadgadayā girā
varayāmāsa ca tadā vareṇyaṃ virajekṣaṇam
kṛtāñjalipuṭo bhūtvā praṇipatya punaḥ punaḥ
prasīda devadeveśa tvayi cāvyabhicāriṇī
śraddhā caiva mahādeva sānnidhyaṃ caiva sarvadā
evamuktastadā tena prahasanniva śaṅkaraḥ
dattvepsitaṃ hi viprāya tatraivāntaradhīyata
iti śrīliṅgamahāpurāṇe pūrvabhāge upamanyucaritaṃ nāma saptādhikaśatatamo 'dhyāyaḥ
ṛṣaya ūcuḥ
dṛṣṭo 'sau vāsudevena kṛṣṇenākliṣṭakarmaṇā
dhaumyāgrajastato labdhaṃ divyaṃ pāśupataṃ vratam
kathaṃ labdhaṃ tadā jñānaṃ tasmātkṛṣṇena dhīmatā
vaktumarhasi tāṃ sūta kathāṃ pātakanāśinīm
sūta uvāca
svecchayā hyavatīrṇo'pi vāsudevaḥ sanātanaḥ
nindayanneva mānuṣyaṃ dehaśuddhiṃ cakāra saḥ
putrārthaṃ bhagavāṃstatra tapastaptuṃ jagāma ca
āśramaṃ copamanyorvai dṛṣṭavāṃstatra taṃ munim
namaścakāra taṃ dṛṣṭvā dhaumyāgrajamaho dvijāḥ
bahumānena vai kṛṣṇastriḥ kṛtvā vai pradakṣiṇam
tasyāvalokanādeva muneḥ kṛṣṇasya dhīmataḥ
naṣṭameva malaṃ sarvaṃ kāyajaṃ karmmajaṃ tathā
bhasmanoddhūlanaṃ kṛtvā upamanyurmahādyutiḥ
tamagniriti viprendrā vāyurityādibhiḥ kramāt
divyaṃ pāśupataṃ jñānaṃ pradadau prītamānasaḥ
muneḥ prasādānmānyo 'sau kṛṣṇaḥ pāśupate dvijāḥ
tapasā tvekavarṣānte dṛṣṭvā devaṃ maheśvaram
sāṃbaṃ sagaṇamavyagraṃ labdhavānputramātmanaḥ
tadāprabhṛti taṃ kṛṣṇaṃ munayaḥ saṃśitavratāḥ
divyāḥ pāśupatāḥ sarve tasthuḥ saṃvṛtya sarvadā
anyaṃ ca kathayiṣyāmi muktyarthaṃ prāṇināṃ sadā
sauvarṇīṃ mekhalāṃ kṛtvā ādhāraṃ daṇḍadhāraṇam
sauvarṇaṃ piṇḍikaṃ cāpi vyajanaṃ daṇḍameva ca
naraiḥ striyātha vā kāryaṃ maṣībhājanalekhanīm
kṣurāḥ kartarikā cāpi atha pātramathāpi vā
pāśupatāya dātavyaṃ bhasmoddhūlitavigrahaiḥ
sauvarṇaṃ rājataṃ vāpi tāmraṃ vātha nivedayet
ātmavittānusāreṇa yoginaṃ pūjayedbudhaḥ
te sarve pāpanirmuktāḥ samastakulasaṃyutāḥ
yānti rudrapadaṃ divyaṃ nātra kāryā vicāraṇā
tasmādanena dānena gṛhastho mucyate bhavāt
yogināṃ saṃpradānena śivaḥ kṣipraṃ prasīdati
rājyaṃ putraṃ dhanaṃ bhavyamaśvaṃ yānamathāpi vā
sarvasvaṃ vāpi dātavyaṃ yadīcchenmokṣamuttamam
adhruveṇa śarīreṇa dhruvaṃ sādhyaṃ prayatnataḥ
bhavyaṃ pāśupataṃ nityaṃ saṃsārārṇavatārakam
etadvaḥ kathitaṃ sarvaṃ saṃkṣepānna ca saṃśayaḥ
yaḥ paṭhecchṛṇuyādvāpi viṣṇulokaṃ sa gacchati
iti śrīliṅgamahāpurāṇe pūrvabhāge 'ṣṭottaraśatatamo 'dhyāyaḥ
ṛṣaya ūcuḥ
kṛṣṇas tuṣyati keneha sarvadeveśvareśvaraḥ
vaktumarhasi cāsmākaṃ sūta sarvārthavidbhavān
sūta uvāca
purā pṛṣṭo mahātejā mārkaṇḍeyo mahāmuniḥ
aṃbarīṣeṇa viprendrās tad vadāmi yathātatham
aṃbarīṣa uvāca
mune samastadharmāṇāṃ pāragas tvaṃ mahāmate
mārkaṇḍeya purāṇo 'si purāṇārthaviśāradaḥ
nārāyaṇānāṃ divyānāṃ dharmāṇāṃ śreṣṭhamuttamam
tatkiṃ brūhi mahāprājña bhaktānāmiha suvrata
sūta uvāca
tasya tadvacanaṃ śrutvā samutthāya kṛtāñjaliḥ
smaran nārāyaṇaṃ devaṃ kṛṣṇam acyutam avyayam
mārkaṇḍeya uvāca
śṛṇu bhūpa yathānyāyaṃ puṇyaṃ nārāyaṇātmakam
smaraṇaṃ pūjanaṃ caiva praṇāmo bhaktipūrvakam
pratyekam aśvamedhasya yajñasya samam ucyate
ya ekaḥ puruṣaḥ śreṣṭhaḥ paramātmā janārdanaḥ
yasmādbrahmā tataḥ sarvaṃ samāśrityaiva mucyate
dharmamekaṃ pravakṣyāmi yaddṛṣṭaṃ viditaṃ mayā
purā tretāyuge kaścit kauśiko nāma vai dvijaḥ
vāsudevaparo nityaṃ sāmagānarataḥ sadā
bhojanāsanaśayyāsu sadā tadgatamānasaḥ
udāracaritaṃ viṣṇor gāyamānaḥ punaḥ punaḥ
viṣṇoḥ sthalaṃ samāsādya hareḥ kṣetramanuttamam
agāyata hariṃ tatra tālavarṇalayānvitam
mūrcchanāsvarayogena śrutibhedena bheditam
bhaktiyogaṃ samāpanno bhikṣāmātraṃ hi tatra vai
tatraivaṃ gāyamānaṃ ca dṛṣṭvā kaściddvijastadā
padmākhya iti vikhyātastasmai cānnaṃ dadau tadā
sakuṭumbo mahātejā hyuṣṇamannaṃ hi tatra vai
kauśiko hi tadā hṛṣṭo gāyannāste hariṃ prabhum
śṛṇvannāste sa padmākhyaḥ kāle kāle vinirgataḥ
kālayogena samprāptāḥ śiṣyā vai kauśikasya ca
sapta rājanyavaiśyānāṃ viprāṇāṃ kulasaṃbhavāḥ
jñānavidyādhikāḥ śuddhā vāsudevaparāyaṇāḥ
teṣām api tathānnādyaṃ padmākṣaḥ pradadau svayam
śiṣyaiśca sahito nityaṃ kauśiko hṛṣṭamānasaḥ
viṣṇusthale hariṃ tatra āste gāyanyathāvidhi
tatraiva mālavo nāma vaiśyo viṣṇuparāyaṇaḥ
dīpamālāṃ harernityaṃ karoti prītimānasaḥ
mālavī nāma bhāryā ca tasya nityaṃ pativratā
gomayena samālipya hareḥ kṣetraṃ samantataḥ
bhartrā sahāste suprītā śṛṇvatī gānamuttamam
kuśasthalātsamāpannā brāhmaṇāḥ śaṃsitavratāḥ
pañcāśadvai samāpannā harer gānārtham uttamāḥ
sādhayanto hi kāryāṇi kauśikasya mahātmanaḥ
jñānavidyārthatattvajñāḥ śṛṇvanto hyavasaṃstu te
khyātamāsīttadā tasya gānaṃ vai kauśikasya tat
śrutvā rājā samabhyetya kaliṅgo vākyamabravīt
kauśikādya gaṇaiḥ sārdhaṃ gāyasveha ca māṃ punaḥ
śṛṇudhvaṃ ca tathā yūyaṃ kuśasthalajanā api
tacchrutvā kauśikaḥ prāha rājānaṃ sāntvayā girā
na jihvā me mahārājan vāṇī ca mama sarvadā
harer anyam apindraṃ vā stauti naiva ca vakṣyati
evamukte tu tacchiṣyo vāsiṣṭho gautamo hariḥ
sārasvatastathā citraścitramālyastathā śiśuḥ
ūcuste pārthivaṃ tadvadyathā prāha ca kauśikaḥ
śravakāste tathā procuḥ pārthivaṃ viṣṇutatparāḥ
śrotrāṇīmāni śṛṇvanti hareranyaṃ na pārthiva
gānakīrtiṃ vayaṃ tasya śṛṇumo 'nyāṃ na ca stutim
tacchrutvā pārthivo ruṣṭo gāyatāmiti cābravīt
svabhṛtyānbrāhmaṇā hyete kīrtiṃ śṛṇvanti me yathā
na śṛṇvanti kathaṃ tasmāt gāyamāne samantataḥ
evam uktāstadā bhṛtyā jaguḥ pārthivamuttamam
niruddhamārgā viprāste gāne vṛtte tu duḥkhitāḥ
kāṣṭhaśaṅkubhir anyonyaṃ śrotrāṇi vidadhurdvijāḥ
kauśikādyāśca tāṃ jñātvā manovṛttiṃ nṛpasya vai
prasahyāsmāṃstu gāyeta svagāne 'sau nṛpaḥ sthitaḥ
iti viprāḥ suniyatā jihvāgraṃ cichiduḥ karaiḥ
tato rājā susaṃkruddhaḥ svadeśāttānnyavāsayat
ādāya sarvaṃ vittaṃ ca tataste jagmuruttarām
diśamāsādya kālena kāladharmeṇa yojitāḥ
tānāgatānyamo dṛṣṭvā kiṃ kartavyamiti sma ha
coṣṭitaṃ tatkṣaṇe rājan brahmā prāha surādhipān
kauśikādīn dvijānadya vāsayadhvaṃ yathāsukham
gānayogena ye nityaṃ pūjayanti janārdanam
tānānayata bhadraṃ vo yadi devatvamicchatha
ityuktā lokapālaste kauśiketi punaḥ punaḥ
mālaveti tathā kecit padmākṣeti tathāpare
krośamānāḥ samabhyetya tānādāya vihāyasā
brahmalokaṃ gatāḥ śīghraṃ muhūrtenaiva te surāḥ
kauśikādīṃstato dṛṣṭvā brahmā lokapitāmahaḥ
pratyudgamya yathānyāyaṃ svāgatenābhyapūjayat
tataḥ kolāhalamabhūdatigauravamulbaṇam
brahmaṇā caritaṃ dṛṣṭvā devānāṃ nṛpasattama
hiraṇyagarbho bhagavāṃstānnivārya surottamān
kauśikādīnsamādāya munīn devaiḥ samāvṛtaḥ
viṣṇulokaṃ yayau śīghraṃ vāsudevaparāyaṇaḥ
tatra nārāyaṇo devaḥ śvetadvīpanivāsibhiḥ
jñānayogeśvaraiḥ siddhairviṣṇubhaktaiḥ samāhitaiḥ
nārāyaṇasamair divyaiś caturbāhudharaiḥ śubhaiḥ
viṣṇucihnasamāpannairdīpyamānairakalmaṣaiḥ
aṣṭāśītisahasraiśca sevyamāno mahājanaiḥ
asmābhirnāradādyaiśca sanakādyairakalmaṣaiḥ
bhūtairnānāvidhaiścaiva divyastrībhiḥ samantataḥ
sevyamāno 'tha madhye vai sahasradvārasaṃvṛte
sahasrayojanāyāme divye maṇimaye śubhe
vimāne vimale citre bhadrapīṭhāsane hariḥ
lokakārye prasaktānāṃ dattadṛṣṭiśca mādhavaḥ
tasminkāle 'tha bhagavān kauśikādyaiśca saṃvṛtaḥ
āgamya praṇipatyāgre tuṣṭāva garuḍadhvajam
tato kilokya bhagavān harirnārāyaṇaḥ prabhuḥ
kauśiketyāha saṃprītyā tānsarvāṃśca yathākramam
jayaghoṣo mahān āsīnmahāścarye samāgate
brahmāṇamāha viśvātmā śṛṇu brahman mayoditam
kauśikasya ime viprāḥ sādhyasādhanatatparāḥ
hitāya sampravṛttā vai kuśasthalanivāsinaḥ
matkīrtiśravaṇe yuktā jñānatattvārthakovidāḥ
ananyadevatābhaktāḥ sādhyā devā bhavantvime
divyarūpadharaḥ śrīmān śṛṇvangānamihādhipaḥ
āsva nityaṃ yathākāmaṃ yāvallokā bhavanti vai
padmākṣamāha bhagavān dhanado bhavamādhavaḥ
dhanānāmīśvaro bhūtvā yathākālaṃ hi māṃ punaḥ
mālavaṃ mālavīṃ caivaṃ prāha dāmodaro hariḥ
mama loke yathākālaṃ bhāryayā saha mālava
divyarūpadharaḥ śrīmān śṛṇvangānamihādhipaḥ
āsva nityaṃ yathākāmaṃ yāvallokā bhavanti vai
padmākṣamāha bhagavān dhanado bhavamādhavaḥ
dhanānāmīśvaro bhūtvā yathākālaṃ hi māṃ punaḥ
āgamya dṛṣṭvā māṃ nityaṃ kuru rājyaṃ yathāsukham
evamuktvā harirviṣṇurbrahmāṇamidamabravīt
kauśikasyāsya gānena yoganidrā ca me gatā
viṣṇusthale ca māṃ stauti śiṣyaireṣa samantataḥ
rājñā nirastaḥ krūreṇa kaliṅgena mahīyasā
sa jihvāchedanaṃ kṛtvā hareranyaṃ kathañcana
na stoṣyāmīti niyataḥ prāpto 'sau mama lokatām
ete ca viprā niyatā mama bhaktā yaśasvinaḥ
śrotracchidramathāhatya śaṅkubhirvai parasparam
śroṣyāmo naiva cānyadvai hareḥ kīrtimitisma ha
ete viprāśca devatvaṃ mama sānnidhyameva ca
mālavo bhāryayā sārdhaṃ matkṣetraṃ parimṛjya vai
dīpamālādibhirnityamabhyarcya satataṃ hi mām
gānaṃ śṛṇoti niyato matkīrticaritānvitam
tenāsau prāptavāṃllokaṃ mama brahmā sanātanam
padmākṣo 'sau dadau bhojyaṃ kauśikasya mahātmanaḥ
dhaneśatvam avāpto 'sau mama sānnidhyameva ca
evamuktvā haristatra samāje lokapūjitaḥ
tasmin kṣaṇe samāpannā madhurākṣarapeśalaiḥ
vipañcīguṇatattvajñair vādyavidyāviśāradaiḥ
mandaṃ mandasmitā devī vicitrābharaṇānvitā
gāyamānā samāyātā lakṣmīrviṣṇuparigrahā
vṛtā sahasrakoṭībhiraṅganābhiḥ samantataḥ
tato gaṇādhipā dṛṣṭvā bhuśuṇḍīparighāyudhāḥ
brahmādīṃstarjayantaste munīndevānsamantataḥ
utsārayantaḥ saṃhṛṣṭā dhiṣṭhitāḥ parvatopamāḥ
sarve vayaṃ hi niryātāḥ sārdhaṃ vai brahmaṇā suraiḥ
tasmin kṣaṇe samāhūtastuṃbarurmunisattamaḥ
praviveśa samīpaṃ vai devyā devasya caiva hi
tatrāsīno yathāyogaṃ nānāmūrcchāsamanvitam
jagau kalapadaṃ hṛṣṭo vipañcīṃ cābhyavādayat
nānāratnasamāyuktair divyair ābharaṇottamaiḥ
divyamālyaistathā śubhraiḥ pūjito munisattamaḥ
nirgatas tuṃbarur hṛṣṭo 'nye ca ṛṣayaḥ surāḥ
dṛṣṭvā sampūjitaṃ yāntaṃ yathāyogamarindama
nārado 'tha munirdṛṣṭvā tuṃbaroḥ satkriyāṃ hareḥ
śokāviṣṭena manasā saṃtaptahṛdayekṣaṇaḥ
cintām āpedivāṃstatra śokamūrcchākulātmakaḥ
kenāhaṃ hi haretyāsye yogaṃ devīsamīpataḥ
aho tuṃbaruṇā prāptaṃ dhiṅ māṃ mūḍhaṃ vicetasam
yo 'haṃ hareḥ saṃnikāśaṃ bhūtairniryātitaḥ katham
jīvanyāsyāmi kutrāhamaho tuṃbaruṇā kṛtam
iti saṃcintayan viprastapa āsthitavānmuniḥ
divyaṃ varṣasahasraṃ tu nirucchvāsasamanvitaḥ
dhyāyanviṣṇumathādhyāste tuṃbaroḥ satkriyāṃ smaran
rodamāno muhurvidvān dhiṅ māmiti ca cintayan
tatra yatkṛtavānviṣṇustacchṛṇuṣva narādhipa
iti śrīliṅgamahāpurāṇe uttarabhāge kauśikavṛttakathanaṃ nāma prathamo 'dhyāyaḥ
mārkaṇḍeya uvāca
tato nārāyaṇo devastasmai sarvaṃ pradāya vai
kālayogena viśvātmā samaṃ cakre 'tha tumbaroḥ
nāradaṃ muniśārdūlamevaṃ vṛttamabhūtpurā
nārāyaṇasya gītānāṃ gānaṃ śreṣṭhaṃ punaḥ punaḥ
gānenārādhito viṣṇuḥ satkīrtijñānavarcasī
dadāti tuṣṭiṃ sthānaṃ ca yathāsau kauśikasya vai
padmākṣaprabhṛtīnāṃ ca saṃsiddhiṃ pradadau hariḥ
tasmāttvayā mahārāja viṣṇukṣetre viśeṣataḥ
arcanaṃ gānanṛtyādyaṃ vādyotsavasamanvitam
kartavyaṃ viṣṇubhaktairhi puruṣairaniśaṃ nṛpa
śrotavyaṃ ca sadā nityaṃ śrotavyo'sau haristathā
viṣṇukṣetre tu yo vidvān kārayedbhaktisaṃyutaḥ
gānanṛtyādikaṃ caiva viṣṇvākhyānāṃ kathāṃ tathā
jātismṛtiṃ ca medhāṃ ca tathaivoparame smṛtim
prāpnoti viṣṇusāyujyaṃ satyametannṛpādhipa
etatte kathitaṃ rājan yanmāṃ tvaṃ paripṛcchasi
kiṃ vadāmi ca te bhūyo vada dharmabhṛtāṃ vara
iti śrīliṅgamahāpurāṇe uttarabhāge viṣṇumāhātmyaṃ nāma dvitīyo 'dhyāyaḥ
ambarīṣa uvāca
mārkaṇḍeya mahāprājña kena yogena labdhavān
gānavidyāṃ mahābhāga nārado bhagavānmuniḥ
tuṃbarośca samānatvaṃ kasminkāla upeyivān
etadācakṣva me sarvaṃ sarvajño'si mahāmate
mārkaṇḍeya uvāca
śruto mayāyamartho vai nāradāddevadarśanāt
svayam āha mahātejā nārado 'sau mahāmatiḥ
saṃtapyamāno bhagavān divyaṃvarṣasahasrakam
nirucchvāsena saṃyuktastuṃbarorgauravaṃ smaran
tatāpa ca mahāghoraṃ taporāśistapaḥ param
athāntarikṣe śuśrāva nārado 'sau mahāmuniḥ
vāṇīṃ divyāṃ mahāghoṣām adbhutām aśarīriṇīm
kimarthaṃ muniśārdūla tapastapasi duścaram
ulūkaṃ paśya gatvā tvaṃ yadi gāne ratā matiḥ
mānasottaraśaile tu gānabandhuriti smṛtaḥ
gaccha śīghraṃ ca paśyainaṃ gānavittvaṃ bhaviṣyasi
ityukto vismayāviṣṭo nārado vāgvidāṃ varaḥ
mānasottaraśaile tu gānabandhuṃ jagāma vai
gandharvāḥ kinnarā yakṣāstathā cāpsarasāṃ gaṇāḥ
samāsīnāstu parito gānabandhuṃ tatastataḥ
gānavidyāṃ samāpannaḥ śikṣitāstena pakṣiṇā
snigdhakaṇṭhasvarās tatra samāsīnā mudānvitāḥ
tato nāradamālokya gānabandhuruvāca ha
praṇipatya yathānyāyaṃ svāgatenābhyapūjayat
kimarthaṃ bhagavānatra cāgato 'si mahāmate
kiṃ kāryaṃ hi mayā brahman brūhi kiṃ karavāṇi te
nārada uvāca
ulūkendra mahāprājña śṛṇu sarvaṃ yathātatham
mama vṛttaṃ pravakṣyāmi purā bhūtaṃ mahādbhutam
atīte hi yuge vidvannārāyaṇasamīpagam
māṃ vinirdhūya saṃhṛṣṭaḥ samāhūya ca tuṃbarum
lakṣmīsamanvito viṣṇuraśṛṇodgānamuttamam
brahmādayaḥ surāḥ sarve nirastāḥ sthānato 'cyutāḥ
kauśikādyāḥ samāsīnā gānayogena vai harim
evamārādhya samprāptā gāṇapatyaṃ yathāsukham
tenāhamatiduḥkhārtastapastaptumihāgataḥ
yaddattaṃ yaddhutaṃ caiva yathā vā śrutameva ca
yadadhītaṃ mayā sarvaṃ kalāṃ nārhati ṣoḍaśīm
viṣṇormāhātmyayuktasya gānayogasya vai tataḥ
saṃcintyāhaṃ tapo ghoraṃ tadarthaṃ taptavān dvija
divyavarṣasahasraṃ vai tato hyaśṛṇavaṃ punaḥ
vāṇīm ākāśasambhūtāṃ tvāmuddiśya vihaṅgama
ulūkaṃ gaccha devarṣe gānabandhuṃ matiryadi
gāne cedvartate brahman tatra tvaṃ vetsyase cirāt
ityahaṃ preritastena tvatsamīpam ihāgataḥ
kiṃ kariṣyāmi śiṣyo'haṃ tava māṃ pālayāvyaya
gānabandhuruvāca
śṛṇu nārada yadvṛttaṃ purā mama mahāmate
atyāścaryasamāyuktaṃ sarvapāpaharaṃ śubham
bhuvaneśa iti khyāto rājābhūd dhārmikaḥ purā
aśvamedhasahasraiśca vājapeyāyutena ca
gavāṃ koṭyarbude caiva suvarṇasya tathaiva ca
vāsasāṃ rathahastināṃ kanyāśvānāṃ tathaiva ca
dattvā sa rājā viprebhyo medinīṃ pratipālayan
nivārayan svake rājye geyayogena keśavam
anyaṃ vā geyayogena gāyanyadi sa me bhavet
vadhyaḥ sarvātmanā tasmād vedair īḍyaḥ paraḥ pumān
gānayogena sarvatra striyo gāyantu nityaśaḥ
sūtamāgadhasaṃghāśca gītaṃ te kārayantu vai
ityājñāpya mahātejā rājyaṃ vai paryapālayat
tasya rājñaḥ purābhyāśe harimitra iti śrutaḥ
brāhmaṇo viṣṇubhaktaśca sarvadvandvavivarjitaḥ
nadīpulinamāsādya pratimāṃ ca hareḥ śubhām
abhyarcya ca yathānyāyaṃ ghṛtadadhyuttaraṃ bahu
miṣṭānnaṃ pāyasaṃ dattvā harerāvedya pūpakam
praṇipatya yathānyāyaṃ tatra vinyastamānasaḥ
agāyata hariṃ tatra tālavarṇalayānvitam
atīva snehasaṃyuktas tadgatenāntarātmanā
tato rājñaḥ samādeśāccārāstatra samāgatāḥ
tadarcanādi sakalaṃ nirdhūya ca samantataḥ
brāhmaṇaṃ taṃ gṛhītvā te rājñe samyaṅnyavedayan
tato rājā dvijaśreṣṭhaṃ paribhartsya sudurmatiḥ
rājyānniryātayāmāsa hṛtvā sarvaṃ dhanādikam
pratimāṃ ca hareścaiva mlecchā hṛtvā yayuḥ punaḥ
tataḥ kālena mahatā kāladharmamupeyivān
sa rājā sarvalokeṣu pūjyamānaḥ samantataḥ
kṣudhārtaśca tathā khinno yamamāha suduḥkhitaḥ
kṣuttṛṭ ca vartate deva svargatasyāpi me sadā
mayā pāpaṃ kṛtaṃ kiṃ vā kiṃ kariṣyāmi vai yama
yama uvāca
tvayā hi sumahatpāpaṃ kṛtamajñānamohataḥ
harimitraṃ prati tadā vāsudevaparāyaṇam
harimitre kṛtaṃ pāpaṃ vāsudevārcanādiṣu
tena pāpena samprāptaḥ kṣudrogastvāṃ sadā nṛpa
dānayajñādikaṃ sarvaṃ pranaṣṭaṃ te narādhipa
gītavādyasamopetaṃ gāyamānaṃ mahāmatim
harimitraṃ samāhūya hṛtavānasi taddhanam
upahārādikaṃ sarvaṃ vāsudevasya sannidhau
tava bhṛtyaistadā luptaṃ pāpaṃ cakrustvadājñayā
hareḥ kīrtiṃ vinā cānyad brāhmaṇena nṛpottama
na geyayoge gātavyaṃ tasmātpāpaṃ kṛtaṃ tvayā
naṣṭaste sarvaloko'dya gaccha parvatakoṭaram
pūrvotsṛṣṭaṃ svadehaṃ taṃ khādannityaṃ nikṛtya vai
tasmin kāle tvimaṃ dehaṃ khādannityaṃ kṣudhānvitaḥ
mahānirayasaṃsthastvaṃ yāvanmanvantaraṃ bhavet
manvantare tato 'tīte bhūmyāṃ tvaṃ ca bhaviṣyasi
tataḥ kālena samprāpya mānuṣyamavagacchasi
gānabandhuruvāca
evamuktvā yamo vidvāṃstatraivāntaradhīyata
harimitro vimānena stūyamāno gaṇādhipaiḥ
viṣṇulokaṃ gataḥ śrīmān saṃgṛhya gaṇabāndhavān
bhuvaneśo nṛpo hyasmin koṭare parvatasya vai
khādamānaḥ śavaṃ nityam āste kṣuttṛṭsamanvitaḥ
adrākṣaṃ taṃ nṛpaṃ tatra sarvametanmamoktavān
samālokyāhamājñāya harimitraṃ sameyivān
vimānenārkavarṇena gacchantamamarairvṛtam
indradyumnaprasādena prāptaṃ me hyāyuruttamam
tenāhaṃ harimitraṃ vai dṛṣṭavān asmi suvrata
tadaiśvaryaprabhāvena mano me samupāgatam
gānavidyāṃ prati tadā kinnaraiḥ samupāviśam
ṣaṣṭiṃ varṣasahasrāṇāṃ gānayogena me mune
jihvā prasāditā spaṣṭā tato gānamaśikṣayam
tatastu dviguṇenaiva kālenābhūdiyaṃ mama
gānayogasamāyuktā gatā manvantarā daśa
gānācāryo 'bhavaṃ tatra gandharvādyāḥ samāgatāḥ
ete kinnarasaṃghā vai māmācāryamupāgatāḥ
tapasā naiva śakyā vai gānavidyā tapodhana
tasmācchrutena saṃyukto mattastvaṃ gānamāpnuhi
evamukto munistaṃ vai praṇipatya jagau tadā
tacchṛṇuṣva muniśreṣṭha vāsudevaṃ namasya tu
mārkaṇḍeya uvāca
ulūkenaivamuktastu nārado munisattamaḥ
śikṣākrameṇa saṃyuktastatra gānam aśikṣayat
gānabandhustadāhedaṃ tyaktalajjo bhavādhunā
ulūka uvāca
strīsaṃgame tathā gīte dyūte vyākhyānasaṃgame
vyavahāre tathāhāre tvarthānāṃ ca samāgame
āye vyaye tathā nityaṃ tyaktalajjastu vai bhavet
na kuñcitena gūḍhena nityaṃ prāvaraṇādibhiḥ
hastavikṣepabhāvena vyāditāsyena caiva hi
niryātajihvāyogena na geyaṃ hi kathañcana
na gāyedūrdhvabāhuśca nordhvadṛṣṭiḥ kathañcana
svāṅgaṃ nirīkṣamāṇena paraṃ samprekṣatā tathā
saṃghaṭṭe ca tathotthāne kaṭisthānaṃ na śasyate
hāso roṣastathā kampas tathānyatra smṛtiḥ punaḥ
naitāni śastarūpāṇi gānayoge mahāmate
naikahastena śakyaṃ syāttālasaṃghaṭṭanaṃ mune
kṣudhārtena bhayārtena tṛṣṇārtena tathaiva ca
gānayogo na kartavyo nāndhakāre kathañcana
evamādīni cānyāni na kartavyāni gāyatā
mārkaṇḍeya uvāca
evamuktaḥ sa bhagavāṃstenoktairvidhilakṣaṇaiḥ
aśikṣayattathā gītaṃ divyaṃ varṣasahasrakam
tataḥ samastasampanno gītaprastārakādiṣu
vipañcyādiṣu sampannaḥ sarvasvaravibhāgavit
ayutāni ca ṣaṭtriṃśatsahasrāṇi śatāni ca
svarāṇāṃ bhedayogena jñātavānmunisattamaḥ
tato gandharvasaṃghāśca kinnarāṇāṃ tathaiva ca
muninā saha saṃyuktāḥ prītiyuktā bhavanti te
gānabandhuṃ muniḥ prāha prāpya gānamanuttamam
tvāṃ samāsādya sampannas tvaṃ hi gītaviśāradaḥ
dhvāṅkṣaśatro mahāprājña kimācārya karomi te
gānabandhuruvāca
brahmaṇo divase brahman manavastu caturdaśa
tatas trailokyasamplāvo bhaviṣyati mahāmune
tāvanme tvāyuṣo bhāvastāvanme paramaṃ śubham
manasā dhyāyitaṃ me syāddakṣiṇā munisattama
nārada uvāca
atītakalpasaṃyoge garuḍastvaṃ bhaviṣyasi
svasti te 'stu mahāprājña gamiṣyāmi prasīda mām
mārkaṇḍeya uvāca
evamuktvā jagāmātha nārado'pi janārdanam
śvetadvīpe hṛṣīkeśaṃ gāpayāmāsa gītakān
tatra śrutvā tu bhagavānnāradaṃ prāha mādhavaḥ
tuṃbarorna viśiṣṭo'si gītairadyāpi nārada
yadā viśiṣṭo bhavitā taṃ kālaṃ pravadāmyaham
gānabandhuṃ samāsādya gānārthajño bhavānasi
manorvaivasvatasyāham aṣṭaviṃśatime yuge
dvāparānte bhaviṣyāmi yaduvaṃśakulodbhavaḥ
devakyāṃ vasudevasya kṛṣṇo nāmnā mahāmate
tadānīṃ māṃ samāsādya smārayethā yathātatham
tatra tvāṃ gītasampannaṃ kariṣyāmi mahāvratam
tuṃbarośca samaṃ caiva tathātiśayasaṃyutam
tāvatkālaṃ yathāyogaṃ devagandharvayoniṣu
śikṣayasva yathānyāyam ityuktvāntaradhīyata
tato muniḥ praṇamyainaṃ tathātiśayasaṃyutam
devarṣirdevasaṃkāśaḥ sarvābharaṇabhūṣitaḥ
tapasāṃ nidhiratyantaṃ vāsudevaparāyaṇaḥ
skandhe vipañcīmāsādya sarvalokāṃścacāra saḥ
vāruṇaṃ yāmyam āgneyam aindraṃ kauberameva ca
vāyavyaṃ ca tatheśānaṃ saṃsadaṃ prāpya dharmavit
gāyamāno hariṃ samyagvīṇāvādavicakṣaṇaḥ
gandharvāpsarasāṃ saṃghaiḥ pūjyamānas tatastataḥ
brahmalokaṃ samāsādya kasmiṃścitkālaparyaye
hāhāhūhūśca gandharvau gītavādyaviśāradau
brahmaṇo gāyakau divyau nityau gandharvasattamau
tatra tābhyāṃ samāsādya gāyamāno hariṃ prabhum
brahmaṇā ca mahātejāḥ pūjito munisattamaḥ
taṃ praṇamya mahātmānaṃ sarvalokapitāmaham
cacāra ca yathākāmaṃ sarvalokeṣu nāradaḥ
tataḥ kālena mahatā gṛhaṃ prāpya ca tumbaroḥ
vīṇāmādāya tatrastho hyagāyata mahāmuniḥ
svarakalpāstu tatrasthāḥ ṣaḍjādyāḥ sapta vai matāḥ
krīḍato bhagavāndṛṣṭvā nirgataśca susatvaram
śikṣayāmāsa bahuśastatra tatra mahāmatiḥ
śramayogena saṃyukto nārado'pi mahāmuniḥ
saptasvarāṅganāḥ paśyan gānavidyāviśāradaḥ
āsīdvīṇā samāyoge na tāstantryaḥ prapedire
tato raivatake kṛṣṇaṃ praṇipatya mahāmuniḥ
vijñāpayadaśeṣaṃ tu śvetadvīpe tu yat purā
nārāyaṇena kathitaṃ gānayogamanuttamam
tacchrutvā prāhasankṛṣṇaḥ prāha jāṃbavatīṃ mudā
etaṃ munivaraṃ bhadre śikṣayasva yathāvidhi
vīṇāgānasamāyoge tathetyuktvā ca sā harim
prahasantī yathāyogaṃ śikṣayāmāsa taṃ munim
tataḥ saṃvatsare pūrṇe punarāgamya mādhavam
praṇipatyāgratastasthau punarāha sa keśavaḥ
satyāṃ samīpamāgaccha śikṣayasva yathāvidhi
tathetyuktvā satyabhāmāṃ praṇipatyajagau muniḥ
tayā sa śikṣito vidvān pūrṇe saṃvatsare punaḥ
vāsudevaniyukto 'sau rukmiṇīsadanaṃ gataḥ
aṅganābhistatastābhirdāsībhirmunisattamaḥ
ukto 'sau gāyamāno'pi na svaraṃ vetsi vai mune
tataḥ śrameṇa mahatā vatsaratrayasaṃyutam
śikṣito'sau tadā devyā rukmiṇyāpi jagau muniḥ
tataḥ svarāṅganāḥ prāpya tantrīyogaṃ mahāmuneḥ
āhūya kṛṣṇo bhagavān svayameva mahāmunim
aśikṣayadameyātmā gānayogamanuttamam
tato 'tiśayamāpannas tumbaror munisattamaḥ
tato nanarta devarṣiḥ praṇipatya janārdanam
uvāca ca hṛṣīkeśaḥ sarvajñastvaṃ mahāmune
prahasya gānayogena gāyasva mama sannidhau
etatte prārthitaṃ prāptaṃ mama loke tathaiva ca
nityaṃ tumbaruṇā sārdhaṃ gāyasva ca yathātatham
evamukto munistatra yathāyogaṃ cacāra saḥ
yadā sampūjayan kṛṣṇo rudraṃ bhuvananāyakam
tadā jagau harestasya niyogācchaṅkarāya vai
rukmiṇyā saha satyā ca jāṃbavatyā mahāmuniḥ
kṛṣṇena ca nṛpaśreṣṭha śrutijātiviśāradaḥ
eṣa vo muniśārdūlāḥ prokto gītakramo muneḥ
brāhmaṇo vāsudevākhyāṃ gāyamāno bhṛśaṃ nṛpa
hareḥ sālokyamāpnoti rudragāno 'dhiko bhavet
anyathā narakaṃ gacched gāyamāno 'nyadeva hi
karmaṇā manasā vācā vāsudevaparāyaṇaḥ
gāyan śṛṇvaṃstamāpnoti tasmādgeyaṃ paraṃ viduḥ
iti śrīliṅgamahāpurāṇe uttarabhāge vaiṣṇavagītakathanaṃ nāma tṛtīyo 'dhyāyaḥ
ṛṣaya ūcuḥ
vaiṣṇavā iti ye proktā vāsudevaparāyaṇāḥ
kāni cihnāni teṣāṃ vai tanno brūhi mahāmate
teṣāṃ vā kiṃ karotyeṣa bhagavān bhūtabhāvanaḥ
etanme sarvamācakṣva sūta sarvārthavittama
sūta uvāca
aṃbarīṣeṇa vai pṛṣṭo mārkaṇḍeyaḥ purā muniḥ
yuṣmābhir adya yat proktaṃ tadvadāmi yathātatham
mārkaṇḍeya uvāca
śṛṇu rājanyathānyāyaṃ yanmāṃ tvaṃ paripṛcchasi
yatrāste viṣṇubhaktastu tatra nārāyaṇaḥ sthitaḥ
viṣṇureva hi sarvatra yeṣāṃ vai devatā smṛtā
kīrtyamāne harau nityaṃ romāñco yasya vartate
kaṃpaḥ svedas tathākṣeṣu dṛśyante jalabindavaḥ
viṣṇubhaktisamāyuktān śrautasmārtapravartakān
prīto bhavati yo dṛṣṭvā vaiṣṇavo 'sau prakīrtitaḥ
nānyadācchādayedvastraṃ vaiṣṇavo jagato raṇe
viṣṇubhaktam athāyāntaṃ yo dṛṣṭvā saṃmukhasthitaḥ
praṇāmādi karotyevaṃ vāsudeve yathā tathā
sa vai bhakta iti jñeyaḥ sa jayī syājjagattraye
rūkṣākṣarāṇi śṛṇvanvai tathā bhāgavateritaḥ
praṇāmapūrvaṃ kṣāntyā vai yo vadedvaiṣṇavo hi saḥ
gandhapuṣpādi kiṃ sarvaṃ śirasā yo hi dhārayet
hareḥ sarvamitītyevaṃ matvāsau vaiṣṇavaḥ smṛtaḥ
viṣṇukṣetre śubhānyeva karoti snehasaṃyutaḥ
pratimāṃ ca harernityaṃ pūjayetprayatātmavān
viṣṇubhaktaḥ sa vijñeyaḥ karmaṇā manasā girā
nārāyaṇaparo nityaṃ mahābhāgavato hi saḥ
bhojanārādhanaṃ sarvaṃ yathāśaktyā karoti yaḥ
viṣṇubhaktasya ca sadā yathānyāyaṃ hi kathyate
nārāyaṇaparo vidvān yasyānnaṃ prītamānasaḥ
aśnāti taddharerāsyaṃ gatamannaṃ na saṃśayaḥ
svārcanādapi viśvātmā prīto bhavati mādhavaḥ
mahābhāgavate tacca dṛṣṭvāsau bhaktavatsalaḥ
vāsudevaparaṃ dṛṣṭvā vaiṣṇavaṃ dagdhakilbiṣam
devāpi bhītāstaṃ yānti praṇipatya yathāgatam
śrūyatāṃ hi purāvṛttaṃ viṣṇubhaktasya vaibhavam
dṛṣṭvā yamo 'pi vai bhaktaṃ vaiṣṇavaṃ dagdhakilbiṣam
utthāya prāñjalirbhūtvā nanāma bhṛgunandanam
tasmāt sampūjayed bhaktyā vaiṣṇavān viṣṇuvannaraḥ
sa yāti viṣṇusāmīpyaṃ nātra kāryā vicāraṇā
anyabhaktasahasrebhyo viṣṇubhakto viśiṣyate
viṣṇubhaktasahasrebhyo rudrabhakto viśiṣyate
rudrabhaktātparataro nāsti loke na saṃśayaḥ
tasmāttu vaiṣṇavaṃ cāpi rudrabhaktamathāpi vā
pūjayetsarvayatnena dharmakāmārthamuktaye
iti śrīliṅgamahāpurāṇe uttarabhāge viṣṇubhaktakathanaṃ nāma caturtho 'dhyāyaḥ
ṛṣaya ūcuḥ
aikṣvākur aṃbarīṣo vai vāsudevaparāyaṇaḥ
pālayāmāsa pṛthivīṃ viṣṇorājñāpuraḥsaraḥ
śrutametanmahābuddhe tatsarvaṃ vaktumarhasi
nityaṃ tasya hareścakraṃ śatrurogabhayādikam
hantīti śrūyate loke dhārmikasya mahātmanaḥ
aṃbarīṣasya caritaṃ tatsarvaṃ brūhi sattama
māhātmyamanubhāvaṃ ca bhaktiyogamanuttamam
yathāvacchrotumicchāmaḥ sūta vaktuṃ tvamarhasi
sūta uvāca
śrūyatāṃ muniśārdūlāścaritaṃ tasya dhīmataḥ
aṃbarīṣasya māhātmyaṃ sarvapāpaharaṃ param
triśaṅkordayitā bhāryā sarvalakṣaṇaśobhitā
aṃbarīṣasya jananī nityaṃ śaucasamanvitā
yoganidrāsamārūḍhaṃ śeṣaparyaṅkaśāyinam
nārāyaṇaṃ mahātmānaṃ brahmāṇḍakamalodbhavam
tamasā kālarudrākhyaṃ rajasā kanakāṇḍajam
sattvena sarvagaṃ viṣṇuṃ sarvadevanamaskṛtam
arcayāmāsa satataṃ vāṅmanaḥkāyakarmabhiḥ
mālyadānādikaṃ sarvaṃ svayamevamacīkarat
gandhādipeṣaṇaṃ caiva dhūpadravyādikaṃ tathā
bhūmerālepanādīni haviṣāṃ pacanaṃ tathā
tatkautukasamāviṣṭā svayameva cakāra sā
śubhā padmāvatī nityaṃ vācā nārāyaṇeti vai
anantetyeva sā nityaṃ bhāṣamāṇā pativratā
daśavarṣasahasrāṇi tatpareṇāntarātmanā
arcayāmāsa govindaṃ gandhapuṣpādibhiḥ śuciḥ
viṣṇubhaktānmahābhāgān sarvapāpavivarjitān
dānamānārcanairnityaṃ dhanaratnairatoṣayat
tataḥ kadācitsā devī dvādaśīṃ samupoṣya vai
hareragre mahābhāgā suṣvāpa patinā saha
tatra nārāyaṇo devastāmāha puruṣottamaḥ
kim icchasi varaṃ bhadre mattas tvam brūhi bhāmini
sā dṛṣṭvā tu varaṃ vavre putro me vaiṣṇavo bhavet
sārvabhaumo mahātejāḥ svakarmanirataḥ śuciḥ
tathetyuktvā dadau tasyai phalam ekaṃ janārdanaḥ
sā prabuddhā phalaṃ dṛṣṭvā bhartre sarvaṃ nyavedayat
bhakṣayāmāsa saṃhṛṣṭā phalaṃ tadgatamānasā
tataḥ kālena sā devī putraṃ kulavivardhanam
asūta sā sadācāraṃ vāsudevaparāyaṇam
śubhalakṣaṇasampannaṃ cakrāṅkitatanūruham
jātaṃ dṛṣṭvā pitā putraṃ kriyāḥ sarvāścakāra vai
aṃbarīṣa iti khyāto loke samabhavatprabhuḥ
pitaryuparate śrīmānabhiṣikto mahāmuniḥ
mantriṣvādhāya rājyaṃ ca tapa ugraṃ cakāra saḥ
saṃvatsarasahasraṃ vai japannārāyaṇaṃ prabhum
hṛtpuṇḍarīkamadhyasthaṃ sūryamaṇḍalamadhyataḥ
śaṅkhacakragadāpadmadhārayantaṃ caturbhujam
śuddhajāṃbūnadanibhaṃ brahmaviṣṇuśivātmakam
sarvābharaṇasaṃyuktaṃ pītāṃbaradharaṃ prabhum
śrīvatsavakṣasaṃ devaṃ puruṣaṃ puruṣottamam
tato garuḍamāruhya sarvadevairabhiṣṭutaḥ
ājagāma sa viśvātmā sarvalokanamaskṛtaḥ
airāvatamivācintyaṃ kṛtvā vai garuḍaṃ hariḥ
svayaṃ śakra ivāsīnastamāha nṛpasattamam
indro 'hamasmi bhadraṃ te kiṃ dadāmi varaṃ ca te
sarvalokeśvaro 'haṃ tvāṃ rakṣituṃ samupāgataḥ
aṃbarīṣa uvāca
nāhaṃ tvam abhisaṃdhāya tapa āsthitavāniha
tvayā dattaṃ ca neṣyāmi gaccha śakra yathāsukham
mama nārāyaṇo nāthastaṃ namāmi jagatpatim
gacchendra mā kṛthāstvatra mama buddhivilopanam
tataḥ prahasya bhagavān svarūpam akaroddhariḥ
śārṅgacakragadāpāṇiḥ khaḍgahasto janārdanaḥ
garuḍopari sarvātmā nīlācala ivāparaḥ
devagandharvasaṃghaiśca stūyamānaḥ samantataḥ
praṇamya sa ca saṃtuṣṭastuṣṭāva garuḍadhvajam
prasīda lokanātheśa mama nātha janārdana
kṛṣṇa viṣṇo jagannātha sarvalokanamaskṛta
tvamādistvamanādistvamanantaḥ pūruṣaḥ prabhuḥ
aprameyo vibhurviṣṇurgovindaḥ kamalekṣaṇaḥ
maheśvarāṅgajo madhye puṣkaraḥ khagamaḥ khagaḥ
kavyavāhaḥ kapālī tvaṃ havyavāhaḥ prabhañjanaḥ
ādidevaḥ kriyānandaḥ paramātmātmani sthitaḥ
tvāṃ prapanno'smi govinda jaya devakinandana
jaya deva jagannātha pāhi māṃ puṣkarekṣaṇa
nānyā gatistvadanyā me tvameva śaraṇaṃ mama
sūta uvāca
tamāha bhagavānviṣṇuḥ kiṃ te hṛdi cikīrṣitam
tatsarvaṃ te pradāsyāmi bhakto'si mama suvrata
bhaktipriyo 'haṃ satataṃ tasmāddātumihāgataḥ
aṃbarīṣa uvāca
lokanātha parānanda nityaṃ me vartate matiḥ
vāsudevaparo nityaṃ vāṅmanaḥkāyakarmabhiḥ
yathā tvaṃ devadevasya bhavasya paramātmanaḥ
tathā bhavāmyahaṃ viṣṇo tava deva janārdana
pālayiṣyāmi pṛthivīṃ kṛtvā vai vaiṣṇavaṃ jagat
yajñahomārcanaiścaiva tarpayāmi surottamān
vaiṣṇavānpālayiṣyāmi nihaniṣyāmi śātravān
lokatāpabhaye bhīta iti me dhīyate matiḥ
śrībhagavānuvāca
evamastu yathecchaṃ vai cakrametatsudarśanam
purā rudraprasādena labdhaṃ vai durlabhaṃ mayā
ṛṣiśāpādikaṃ duḥkhaṃ śatrurogādikaṃ tathā
nihaniṣyati te nityamityuktvāntaradhīyata
sūta uvāca
tataḥ praṇamya mudito rājā nārāyaṇaṃ prabhum
praviśya nagarīṃ ramyāmayodhyāṃ paryapālayat
brāhmaṇādīṃśca varṇāṃśca svasvakarmaṇy ayojayat
nārāyaṇaparo nityaṃ viṣṇubhaktānakalmaṣān
pālayāmāsa hṛṣṭātmā viśeṣeṇa janādhipaḥ
aśvamedhaśatairiṣṭvā vājapeyaśatena ca
pālayāmāsa pṛthivīṃ sāgarāvaraṇāmimām
gṛhe gṛhe haristasthau vedaghoṣo gṛhe gṛhe
nāmaghoṣo hareścaiva yajñaghoṣastathaiva ca
abhavannṛpaśārdūle tasmin rājyaṃ praśāsati
nāsasyā nātṛṇā bhūmirna durbhikṣādibhiryutā
rāgahīnāḥ prajā nityaṃ sarvopadravavarjitāḥ
aṃbarīṣo mahātejāḥ pālayāmāsa medinīm
tasyaivaṃvartamānasya kanyā kamalalocanā
śrīmatī nāma vikhyātā sarvalakṣaṇasaṃyutā
pradānasamayaṃ prāptā devamāyeva śobhanā
tasminkāle muniḥ śrīmānnārado 'bhyāgataścavai
aṃbarīṣasya rājño vai parvataśca mahāmatiḥ
tāvubhāvāgatau dṛṣṭvā praṇipatya yathāvidhi
aṃbarīṣo mahātejāḥ pūjayāmāsa tāv ṛṣī
kanyāṃ tāṃ ramamāṇāṃ vai meghamadhye śatahradām
prāha tāṃ prekṣya bhagavān nāradaḥ sasmitas tadā
keyaṃ rājanmahābhāgā kanyā surasutopamā
brūhi dharmabhṛtāṃ śreṣṭha sarvalakṣaṇaśobhitā
rājovāca
duhiteyaṃ mama vibho śrīmatī nāma nāmataḥ
pradānasamayaṃ prāptā varamanveṣate śubhā
ityukto muniśārdūlastāmaicchannārado dvijāḥ
parvato'pi munistāṃ vai cakame munisattamāḥ
anujñāpya ca rājānaṃ nārado vākyamabravīt
rahasyāhūya dharmātmā mama dehi sutāmimām
parvato hi tathā prāha rājānaṃ rahasi prabhuḥ
tāvubhau saha dharmātmā praṇipatya bhayārditaḥ
ubhau bhavantau kanyāṃ me prārthayānau kathaṃ tvaham
kariṣyāmi mahāprājña śṛṇu nārada me vacaḥ
tvaṃ ca parvata me vākyaṃ śṛṇu vakṣyāmi yatprabho
kanyeyaṃ yuvayorekaṃ varayiṣyati cecchubhā
tasmai kanyāṃ prayacchāmi nānyathā śaktirasti me
tathetyuktvā tato bhūyaḥ śvo yāsyāva iti sma ha
ityuktvā muniśārdūlau jagmatuḥ prītimānasau
vāsudevaparau nityamubhau jñānavidāṃvarau
viṣṇulokaṃ tato gatvā nārado munisattamaḥ
praṇipatya hṛṣīkeśaṃ vākyametaduvāca ha
śrotavyamasti bhagavannātha nārāyaṇa prabho
rahasi tvāṃ pravakṣyāmi namaste bhuvaneśvara
tataḥ prahasya govindaḥ sarvānutsārya taṃ munim
brūhītyāha ca viśvātmā munirāha ca keśavam
tvadīyo nṛpatiḥ śrīmānaṃbarīṣo mahīpatiḥ
tasya kanyā viśālākṣī śrīmatī nāma nāmataḥ
pariṇetumanās tatra gato 'smi vacanaṃ śṛṇu
parvato 'yaṃ muniḥ śrīmāṃstava bhṛtyastaponidhiḥ
tāmaicchat so'pi bhagavannāvāmāha janādhipaḥ
aṃbarīṣo mahātejāḥ kanyeyaṃ yuvayorvaram
lāvaṇyayuktaṃ vṛṇuyādyadi tasmai dadāmyaham
ityāhāvāṃ nṛpastatra tathetyuktvāhamāgataḥ
āgamiṣyāmi te rājan śvaḥ prabhāte gṛhaṃ tviti
āgato'haṃ jagannātha kartumarhasi me priyam
vānarānanavadbhāti parvatasya mukhaṃ yathā
tathā kuru jagannātha mama cedicchasi priyam
tathetyuktvā sa govindaḥ prahasya madhusūdanaḥ
tvayoktaṃ ca kariṣyāmi gaccha saumya yathāgatam
evamuktvā munirhṛṣṭaḥ praṇipatya janārdanam
manyamānaḥ kṛtātmānaṃ tathāyodhyāṃ jagāma saḥ
gate munivare tasminparvato 'pi mahāmuniḥ
praṇamya mādhavaṃ hṛṣṭo rahasyenamuvāca ha
vṛttaṃ tasya nivedyāgre nāradasya jagatpate
golāṅgūlamukhaṃ yadvanmukhaṃ bhāti tathā kuru
tacchrutvā bhagavānviṣṇustvayoktaṃ ca karomi vai
gaccha śīghramayodhyāṃ vai māvedīr nāradasya vai
tvayā me saṃvidaṃ tatra tathetyuktvā jagāma saḥ
tato rājā samājñāya prāptau munivarau tadā
māṅgalyairvividhaiḥ sarvāmayodhyāṃ dhvajamālinīm
maṇḍayāmāsa puṣpaiśca lājaiścaiva samantataḥ
aṃbusiktagṛhadvārāṃ siktāpaṇamahāpathām
divyagandharasopetāṃ dhūpitāṃ divyadhūpakaiḥ
kṛtvā ca nagarīṃ rājā maṇḍayāmāsa tāṃ sabhām
divyairgandhaistathā dhūpai ratnaiśca vividhaistathā
alaṃkṛtāṃ maṇistaṃbhairnānāmālyopaśobhitām
parārdhyāstaraṇopetair divyair bhadrāsanair vṛtām
kṛtvā nṛpendrastāṃ kanyāṃ hyādāya praviveśa ha
sarvābharaṇasampannāṃ śrīrivāyatalocanām
karasaṃmitamadhyāṅgīṃ pañcasnigdhāṃ śubhānanām
strībhiḥ parivṛtāṃ divyāṃ śrīmatīṃ saṃśritāṃ tadā
sabhā ca sā bhūpateḥ samṛddhā maṇipravekottamaratnacitrā
nyastāsanā mālyavatī subaddhā tāmāyayuste nararājavargāḥ
athāparo brahmavarātmajo hi traividyavidyo bhagavānmahātmā
saparvato brahmavidāṃ variṣṭho mahāmunirnārada ājagāma
tāvāgatau samīkṣyātha rājā saṃbhrāntamānasaḥ
divyamāsanam ādāya pūjayāmāsa tāvubhau
ubhau devarṣisiddhau tau ubhau jñānavidāṃ varau
samāsīnau mahātmānau kanyārthaṃ munisattamau
tāvubhau praṇipatyāgre kanyāṃ tāṃ śrīmatīṃ śubhām
sutāṃ kamalapatrākṣīṃ prāha rājā yaśasvinīm
anayoryaṃ varaṃ bhadre manasā tvam ihecchasi
tasmai mālām imāṃ dehi praṇipatya yathāvidhi
evamuktā tu sā kanyā strībhiḥ parivṛtā tadā
mālāṃ hiraṇmayīṃ divyāmādāya śubhalocanā
yatrāsīnau mahātmānau tatrāgamya sthitā tadā
vīkṣamāṇā muniśreṣṭhau nāradaṃ parvataṃ tathā
śākhāmṛgānanaṃ dṛṣṭvā nāradaṃ parvataṃ tathā
golāṅgulamukhaṃ kanyā kiṃcit trāsasamanvitā
saṃbhrāntamānasā tatra pravātakadalī yathā
tasthau tām āha rājāsau vatse kiṃ tvaṃ kariṣyasi
anayor ekam uddiśya dehi mālāmimāṃ śubhe
sā prāha pitaraṃ trastā imau tau naravānarau
muniśreṣṭhaṃ na paśyāmi nāradaṃ parvataṃ tathā
anayor madhyatas tvekam ūnaṣoḍaśavārṣikam
sarvābharaṇasampannam atasīpuṣpasaṃnibham
dīrghabāhuṃ viśālākṣaṃ tuṅgīrasthalam uttamam
rekhāṅkitakaṭigrīvaṃ raktāntāyatalocanam
namracāpānukaraṇapaṭubhrūyugaśobhitam
vibhaktatrivalīvyaktaṃ nābhivyaktaśubhodaram
hiraṇyāṃbarasaṃvītaṃ tuṅgaratnanakhaṃ śubham
padmākārakaraṃ tvenaṃ padmāsyaṃ padmalocanam
sunāsaṃ padmahṛdayaṃ padmanābhaṃ śriyā vṛtam
dantapaṅktibhiratyarthaṃ kundakuḍmalasannibhaiḥ
hasantaṃ māṃ samālokya dakṣiṇaṃ ca prasārya vai
pāṇiṃ sthitamamuṃ tatra paśyāmi śubhamūrdhajam
saṃbhrāntamānasāṃ tatra vepatīṃ kadalīmiva
sthitāṃ tāmāha rājāsau vatse kiṃ tvaṃ kariṣyasi
evamukte muniḥ prāha nāradaḥ saṃśayaṃ gataḥ
kiyanto bāhavastasya kanye brūhi yathātatham
bāhudvayaṃ ca paśyāmītyāha kanyā śucismitā
prāha tāṃ parvatastatra tasya vakṣaḥsthale śubhe
kiṃ paśyasi ca me brūhi kare kiṃ vāsya paśyasi
kanyā tamāha mālāṃ vai pañcarūpāmanuttamām
vakṣaḥsthale 'sya paśyāmi kare kārmukasāyakān
evamuktau muniśreṣṭhau parasparamanuttamau
manasā cintayantau tau māyeyaṃ kasyacid bhavet
māyāvī taskaro nūnaṃ svayameva janārdanaḥ
āgato na yathā kuryātkatham asmanmukhaṃ tvidam
golāṅgūlatvamityevaṃ cintayāmāsa nāradaḥ
parvato'pi yathānyāyaṃ vānaratvaṃ kathaṃ mama
prāptamityeva manasā cintāmāpedivāṃstathā
tato rājā praṇamyāsau nāradaṃ parvataṃ tathā
bhavadbhyāṃ kimidaṃ tatra kṛtaṃ buddhivimohajam
svasthau bhavantau tiṣṭhetāṃ yathā kanyārtham udyatau
evamuktau muniśreṣṭhau nṛpamūcaturulbaṇau
tvameva mohaṃ kuruṣe nāvāmiha kathañcana
āvayorekameṣā te varayatveva māciram
tataḥ sā kanyakā bhūyaḥ praṇipatyeṣṭadevatām
māyāmādāya tiṣṭhantaṃ tayormadhye samāhitam
sarvābharaṇasaṃyuktam atasīpuṣpasannibham
dīrghabāhuṃ supuṣṭāṅgaṃ karṇāntāyatalocanam
pūrvavatpuruṣaṃ dṛṣṭvā mālāṃ tasmai dadau hi sā
anantaraṃ hi sā kanyā na dṛṣṭā manujaiḥ punaḥ
tato nādaḥ samabhavat kimetaditi vismitau
tāmādāya gato viṣṇuḥ svasthānaṃ puruṣottamaḥ
purā tadarthamaniśaṃ tapastaptvā varāṅganā
śrīmatī sā samutpannā sā gatā ca tathā harim
tāvubhau muniśārdūlau dhikkṛtāvatiduḥkhitau
vāsudevaṃ prati tadā jagmaturbhavanaṃ hareḥ
tāvāgatau samīkṣyāha śrīmatīṃ bhagavānhariḥ
muniśreṣṭhau samāyātau gūha svātmānamatra vai
tathetyuktvā ca sā devī prahasantī cakāra ha
nāradaḥ praṇipatyāgre prāha dāmodaraṃ harim
priyaṃ hi kṛtavānadya mama tvaṃ parvatasya hi
tvameva nūnaṃ govinda kanyāṃ tāṃ hṛtavān asi
vimohyāvāṃ svayaṃ buddhyā pratārya surasattama
ityuktaḥ puruṣo viṣṇuḥ pidhāya śrotramacyutaḥ
pāṇibhyāṃ prāha bhagavān bhavadbhyāṃ kimudīritam
kāmavānapi bhāvo'yaṃ munivṛttiraho kila
evamukto muniḥ prāha vāsudevaṃ sa nāradaḥ
karṇamūle mama kathaṃ golāṅgūlamukhaṃ tviti
karṇamūle tamāhedaṃ vānaratvaṃ kṛtaṃ mayā
parvatasya mayā vidvan golāṅgūlamukhaṃ tava
mayā tava kṛtaṃ tatra priyārthaṃ nānyathā tviti
parvato 'pi tathā prāha tasyāpyevaṃ jagāda saḥ
śṛṇvatorubhayostatra prāha dāmodaro vacaḥ
priyaṃ bhavadbhyāṃ kṛtavān satyenātmānamālabhe
nāradaḥ prāha dharmātmā āvayormadhyataḥ sthitaḥ
dhanuṣmān puruṣaḥ ko 'tra tāṃ hṛtvā gatavānkila
tac chrutvā vāsudevo 'sau prāha tau munisattamau
māyāvino mahātmāno bahavaḥ santi sattamāḥ
tatra sā śrīmatī nūnam adṛṣṭvā munisattamau
cakrapāṇirahaṃ nityaṃ caturbāhuriti sthitaḥ
tāṃ tathā nāhamaicchaṃ vai bhavadbhyāṃ viditaṃ hi tat
ityuktau praṇipatyainamūcatuḥ prītimānasau
ko 'tra doṣastava vibho nārāyaṇa jagatpate
daurātmyaṃ tannṛpasyaiva māyāṃ hi kṛtavānasau
ityuktvā jagmatustasmānmunīnāradaparvatau
aṃbarīṣaṃ samāsādya śāpenainamayojayat
nāradaḥ parvataścaiva yasmādāvāmihāgatau
āhūya paścādanyasmai kanyāṃ tvaṃ dattavānasi
māyāyogena tasmāttvāṃ tamo hyabhibhaviṣyati
tena cātmānamatyarthaṃ yathāvattvaṃ ca vetsyasi
evaṃ śāpe pradatte tu tamorāśirathotthitaḥ
nṛpaṃ prati tataścakraṃ viṣṇoḥ prādurabhūt kṣaṇāt
cakravitrāsitaṃ ghoraṃ tāvubhau tamo 'bhyagāt
tataḥ saṃtrastasarvāṅgau dhāvamānau mahāmunī
pṛṣṭhataścakramālokya tamorāśiṃ durāsadam
kanyāsiddhiraho prāptā hyāvayoriti vegitau
lokālokāntamaniśaṃ dhāvamānau bhayārditau
trāhi trāhīti govindaṃ bhāṣamāṇau bhayārditau
viṣṇulokaṃ tato gatvā nārāyaṇa jagatpate
vāsudeva hṛṣīkeśa padmanābha janārdana
trāhyāvāṃ puṇḍarīkākṣa nātho 'si puruṣottama
tato nārāyaṇaścintya śrīmāñchrīvatsalāñchanaḥ
nivārya cakraṃ dhvāntaṃ ca bhaktānugrahakāmyayā
aṃbarīṣaśca madbhaktastathaitau munisattamau
anayorasya ca tathā hitaṃ kāryaṃ mayādhunā
āhūya tattamaḥ śrīmān girā prahlādayan hariḥ
provāca bhagavān viṣṇuḥ śṛṇutāṃ ma idaṃvacaḥ
ṛṣiśāpo na caivāsīdanyathā ca varo mama
datto nṛpāya rakṣārthaṃ nāsti tasyānyathā punaḥ
aṃbarīṣasya putrasya naptuḥ putro mahāyaśāḥ
śrīmān daśaratho nāma rājā bhavati dhārmikaḥ
tasyāhamagrajaḥ putro rāmanāmā bhavāmyaham
tatra me dakṣiṇo bāhur bharato nāma vai bhavet
śatrughno nāma savyaśca śeṣo 'sau lakṣmaṇaḥ smṛtaḥ
tatra māṃ samupāgaccha gacchedānīṃ nṛpaṃ vinā
muniśreṣṭhau ca hitvā tvamiti smāha ca mādhavaḥ
evam uktaṃ tamo nāśaṃ tatkṣaṇāc ca jagāma vai
nivāritaṃ hareścakraṃ yathāpūrvamatiṣṭhata
muniśreṣṭhau bhayānmuktau praṇipatya janārdanam
nirgatau śokasaṃtaptau ūcatustau parasparam
adyaprabhṛti dehāntamāvāṃ kanyāparigraham
na kariṣyāva ityuktvā pratijñāya ca tāvṛṣī
yogadhyānaparau śuddhau yathāpūrvaṃ vyavasthitau
aṃbarīṣaśca rājāsau paripālya ca medinīm
sabhṛtyajñātisampanno viṣṇulokaṃ jagāma vai
mānārthamaṃbarīṣasya tathaiva munisiṃhayoḥ
rāmo dāśarathir bhūtvā nātmavedīśvaro 'bhavat
munayaśca tathā sarve bhṛgvādyā munisattamāḥ
māyā na kāryā vidvadbhirityāhuḥ prekṣya taṃ harim
nāradaḥ parvataścaiva ciraṃ jñātvā viceṣṭitam
māyāṃ viṣṇorvinindyaiva rudrabhaktau babhūvatuḥ
etaddhi kathitaṃ sarvaṃ mayā yuṣmākamadya vai
aṃbarīṣasya māhātmyaṃ māyāvitvaṃ ca vai hareḥ
yaḥ paṭhecchṛṇuyādvāpi śrāvayedvāpi mānavaḥ
māyāṃ visṛjya puṇyātmā rudralokaṃ sa gacchati
idaṃ pavitraṃ paramaṃ puṇyaṃ vedairudīritam
sāyaṃ prātaḥ paṭhennityaṃ viṣṇoḥ sāyujyamāpnuyāt
iti śrīliṅgamahāpurāṇe uttarabhāge śrīmatyākhyānaṃ nāma pañcamo 'dhyāyaḥ
ṛṣaya ūcuḥ
māyāvitvaṃ śrutaṃ viṣṇordevadevasya dhīmataḥ
kathaṃ jyeṣṭhāsamutpattir devadevājjanārdanāt
vaktumarhasi cāsmākaṃ lomaharṣaṇa tattvataḥ
sūta uvāca
anādinidhanaḥ śrīmāndhātā nārāyaṇaḥ prabhuḥ
jagaddvaidhamidaṃ cakre mohanāya jagatpatiḥ
viṣṇurvai brāhmaṇānvedānvedadharmān sanātanān
śriyaṃ padmāṃ tathā śreṣṭhāṃ bhāgamekamakārayat
jyeṣṭhāmalakṣmīmaśubhāṃ vedabāhyān narādhamān
adharmaṃ ca mahātejā bhāgamekam akalpayat
alakṣmīmagrataḥ sṛṣṭvā paścātpadmāṃ janārdanaḥ
jyeṣṭhā tena samākhyātā alakṣmīrdvijasattamāḥ
amṛtodbhavavelāyāṃ viṣānantaramulbaṇāt
aśubhā sā tathotpannā jyeṣṭhā iti ca vai śrutam
tataḥ śrīśca samutpannā padmā viṣṇuparigrahaḥ
duḥsaho nāma viprarṣirupayeme 'śubhāṃ tadā
jyeṣṭhāṃ tāṃ paripūrṇo 'sau manasā vīkṣya dhiṣṭhitām
lokaṃ cacāra hṛṣṭātmā tayā saha munistadā
yasmin ghoṣo hareścaiva harasya ca mahātmanaḥ
vedaghoṣastathā viprā homadhūmastathaiva ca
bhasmāṅgino vā yatrāsaṃstatra tatra bhayārditā
pidhāya karṇau saṃyāti dhāvamānā itastataḥ
jyeṣṭhāmevaṃvidhāṃ dṛṣṭvā duḥsaho mohamāgataḥ
tayā saha vanaṃ gatvā cacāra sa mahāmuniḥ
tapo mahadvane ghore yāti kanyā pratigraham
na kariṣyāmi cetyuktvā pratijñāya ca tāmṛṣiḥ
yogajñānaparaḥ śuddho yatra yogīśvaro muniḥ
tatrāyāntaṃ mahātmānaṃ mārkaṇḍeyamapaśyata
praṇipatya mahātmānaṃ duḥsaho munimabravīt
bhāryeyaṃ bhagavanmahyaṃ na sthāsyati kathañcana
kiṃ karomīti viprarṣe hyanayā saha bhāryayā
praviśāmi tathā kutra kuto na praviśāmyaham
mārkaṇḍeya uvāca
śṛṇu duḥsaha sarvatra akīrtiraśubhānvitā
alakṣmīratulā ceyaṃ jyeṣṭhā ityabhiśabditā
nārāyaṇaparā yatra vedamārgānusāriṇaḥ
rudrabhaktā mahātmāno bhasmoddhūlitavigrahāḥ
sthitā yatra janā nityaṃ mā viśethāḥ kathañcana
nārāyaṇa hṛṣīkeśa puṇḍarīkākṣa mādhava
acyutānanta govinda vāsudeva janārdana
rudra rudreti rudreti śivāya ca namo namaḥ
namaḥ śivatarāyeti śaṅkarāyeti sarvadā
mahādeva mahādeva mahādeveti kīrtayet
umāyāḥ pataye caiva hiraṇyapataye sadā
hiraṇyabāhave tubhyaṃ vṛṣāṅkāya namo namaḥ
nṛsiṃha vāmanācintya mādhaveti ca ye janāḥ
vakṣyanti satataṃ hṛṣṭā brāhmaṇāḥ kṣatriyāstathā
vaiśyāḥ śūdrāśca ye nityaṃ teṣāṃ dhanagṛhādiṣu
ārāme caiva goṣṭheṣu na viśethāḥ kathañcana
jvālāmālākarālaṃ ca sahasrādityasannibham
cakraṃ viṣṇoratīvograṃ teṣāṃ hanti sadāśubham
svāhākāro vaṣaṭkāro gṛhe yasmin hi vartate
taddhitvā cānyamāgaccha sāmaghoṣe 'tha yatra vā
vedābhyāsaratā nityaṃ nityakarmaparāyaṇāḥ
vāsudevārcanaratā dūratastānvisarjayet
agnihotraṃ gṛhe yeṣāṃ liṅgārcā vā gṛheṣu ca
vāsudevatanurvāpi caṇḍikā yatra tiṣṭhati
dūrato vraja tān hitvā sarvapāpavivarjitān
nityanaimittikairyajñairyajanti ca maheśvaram
tān hitvā vraja cānyatra duḥsaha tvaṃ sahānayā
śrotriyā brāhmaṇā gāvo guravo 'tithayaḥ sadā
rudrabhaktāśca pūjyante yairnityaṃ tānvivarjayet
duḥsaha uvāca
yasminpraveśo yogyo me tadbrūhi munisattama
tvadvākyādbhayanirmukto viśāmyeṣāṃ gṛhe sadā
mārkaṇḍeya uvāca
na śrotriyā dvijā gāvo guravo 'tithayaḥ sadā
yatra bhartā ca bhāryā ca parasparavirodhinau
sabhāryastvaṃ gṛhaṃ tasya viśethā bhayavarjitaḥ
devadevo mahādevo rudrastribhuvaneśvaraḥ
vinindyo yatra bhagavān viśasva bhayavarjitaḥ
vāsudevaratirnāsti yatra nāsti sadāśivaḥ
japahomādikaṃ nāsti bhasma nāsti gṛhe nṛṇām
parvaṇyabhyarcanaṃ nāsti caturdaśyāṃ viśeṣataḥ
kṛṣṇāṣṭamyāṃ ca rudrasya saṃdhyāyāṃ bhasmavarjitāḥ
caturdaśyāṃ mahādevaṃ na yajanti ca yatra vai
viṣṇor nāmavihīnā ye saṃgatāśca durātmabhiḥ
namaḥ kṛṣṇāya śarvāya śivāya parameṣṭhine
brāhmaṇāśca narā mūḍhā na vadanti durātmakāḥ
tatraiva satataṃ vatsa sabhāryastvaṃ samāviśa
vedaghoṣo na yatrāsti gurupūjādayo na ca
pitṛkarmavihīnāstu sabhāryastvaṃ samāviśa
rātrau rātrau gṛhe yasmin kalaho vartate mithaḥ
anayā sārdhamaniśaṃ viśa tvaṃ bhayavarjitaḥ
liṅgārcanaṃ yasya nāsti yasya nāsti japādikam
rudrabhaktirvinindā ca tatraiva viśa nirbhayaḥ
atithiḥ śrotriyo vāpi gurur vā vaiṣṇavo'pi vā
na santi yadgṛhe gāvaḥ sabhāryastvaṃ samāviśa
bālānāṃ prekṣamāṇānāṃ yatrādattvā tvabhakṣayan
bhakṣyāṇi tatra saṃhṛṣṭaḥ sabhāryastvaṃ samāviśa
anabhyarcya mahādevaṃ vāsudevamathāpi vā
ahutvā vidhivadyatra tatra nityaṃ samāviśa
pāpakarmaratā mūḍhā dayāhīnāḥ parasparam
gṛhe yasmin samāsante deśe vā tatra saṃviśa
prākārāgāravidhvaṃsā na caiveḍyā kuṭumbinī
tadgṛhaṃ tu samāsādya vasa nityaṃ hi hṛṣṭadhīḥ
yatra kaṇṭakino vṛkṣā yatra niṣpāvavallarī
brahmavṛkṣaśca yatrāsti sabhāryas tvaṃ samāviśa
agastyārkādayo vāpi bandhujīvo gṛheṣu vai
karavīro viśeṣeṇa nandyāvartamathāpi vā
mallikā vā gṛhe yeṣāṃ sabhāryastvaṃ samāviśa
kanyā ca yatra vai vallī drohī vā ca jaṭī gṛhe
bahulā kadalī yatra sabhāryastvaṃ samāviśa
tālaṃ tamālaṃ bhallātaṃ tittiḍīkhaṇḍameva ca
kadambaḥ khadiraṃ vāpi sabhāryastvaṃ samāviśa
nyagrodhaṃ vā gṛhe yeṣāmaśvatthaṃ cūtameva vā
uduṃbaraṃ vā panasaṃ sabhāryastvaṃ samāviśa
yasya kākagṛhaṃ niṃbe ārāme vā gṛhe'pi vā
daṇḍinī muṇḍinī vāpi sabhāryastvaṃ samāviśa
ekā dāsī gṛhe yatra trigavaṃ pañcamāhiṣam
ṣaḍaśvaṃ saptamātaṅgaṃ sabhāryastvaṃ samāviśa
yasya kālī gṛhe devī pretarūpā ca ḍākinī
kṣetrapāle'thavā yatra sabhāryastvaṃ samāviśa
bhikṣubiṃbaṃ ca vai yasya gṛhe kṣapaṇakaṃ tathā
bauddhaṃ vā biṃbamāsādya tatra pūrṇaṃ samāviśa
śayanāsanakāleṣu bhojanāṭanavṛttiṣu
yeṣāṃ vadati no vāṇī nāmāni ca hareḥ sadā
tadgṛhaṃ te samākhyātaṃ sabhāryasya niveśitum
pāṣaṇḍācāraniratāḥ śrautasmārtabahiṣkṛtāḥ
viṣṇubhaktivinirmuktā mahādevavinindakāḥ
nāstikāśca śaṭhā yatra sabhāryas tvaṃ samāviśa
sarvasmādadhikatvaṃ ye na vadanti pinākinaḥ
sādhāraṇaṃ smarantyenaṃ sabhāryastvaṃ samāviśa
brahmā ca bhagavānviṣṇuḥ śakraḥ sarvasureśvaraḥ
rudraprasādajāśceti na vadanti durātmakāḥ
brahmā ca bhagavānviṣṇuḥ śakraśca sama eva ca
vadanti mūḍhāḥ khadyotaṃ bhānuṃ vā mūḍhacetasaḥ
teṣāṃ gṛhe tathā kṣetra āvāse vā sadānayā
viśa bhuṅkṣva gṛhaṃ teṣāṃ api pūrṇamananyadhīḥ
ye 'śnanti kevalaṃ mūḍhāḥ pakvamannaṃ vicetasaḥ
snānamaṅgalahīnāś ca teṣāṃ tvaṃ gṛham āviśa
yā nārī śaucavibhraṣṭā dehasaṃskāravarjitā
sarvabhakṣaratā nityaṃ tasyāḥ sthāne samāviśa
malināsyāḥ svayaṃ martyā malināṃbaradhāriṇaḥ
maladantā gṛhasthāśca gṛhe teṣāṃ samāviśa
pādaśaucavinirmuktāḥ saṃdhyākāle ca śāyinaḥ
saṃdhyāyām aśnute ye vai gṛhaṃ teṣāṃ samāviśa
atyāśanaratā martyā atipānaratā narāḥ
dyūtavādakriyāmūḍhāḥ gṛhe teṣāṃ samāviśa
brahmasvahāriṇo ye cāyogyāṃścaiva yajanti vā
śūdrānnabhojino vāpi gṛhaṃ teṣāṃ samāviśa
madyapānaratāḥ pāpā māṃsabhakṣaṇatatparāḥ
paradāraratā martyā gṛhaṃ teṣāṃ samāviśa
parvaṇyanarcābhiratā maithune vā divā ratāḥ
saṃdhyāyāṃ maithunaṃ yeṣāṃ gṛhe teṣāṃ samāviśa
pṛṣṭhato maithunaṃ yeṣāṃ śvānavanmṛgavacca vā
jale vā maithunaṃ kuryāt sabhāryas tvaṃ samāviśa
rajasvalāṃ striyaṃ gaccheccāṇḍālīṃ vā narādhamaḥ
kanyāṃ vā gogṛhe vāpi gṛhaṃ teṣāṃ samāviśa
bahunā kiṃ pralāpena nityakarmabahiṣkṛtāḥ
rudrabhaktivihīnā ye gṛhaṃ teṣāṃ samāviśa
śṛṅgairdivyauṣadhaiḥ kṣudraiḥ śepha ālipya gacchati
bhagadrāvaṃ karotyasmāt sabhāryas tvaṃ samāviśa
sūta uvāca
ityuktvā sa muniḥ śrīmān nirmārjya nayane tadā
brahmarṣirbrahmasaṃkāśas tatraivāntarddhim ātanot
duḥsahaśca tathoktāni sthānāni ca samīyivān
viśeṣāddevadevasya viṣṇor nindāratātmanām
sabhāryo muniśārdūlaḥ saiṣā jyeṣṭhā iti smṛtā
duḥsahastāmuvācedaṃ taḍāgāśramamantare
āsva tvamatra cāhaṃ vai pravekṣyāmi rasātalam
āvayoḥ sthānamālokya nivāsārthaṃ tataḥ punaḥ
āgamiṣyāmi te pārśvamityuktā tamuvāca sā
kim aśnāmi mahābhāga ko me dāsyati vai balim
ityuktastāṃ muniḥ prāha yāḥ striyastvāṃ yajanti vai
balibhiḥ puṣpadhūpaiśca na tāsāṃ ca gṛhaṃ viśa
ityuktvā tvāviśattatra pātālaṃ bilayogataḥ
adyāpi ca vinirmagno muniḥ sa jalasaṃstare
grāmaparvatabāhyeṣu nityamāste 'śubhā punaḥ
prasaṅgād devadeveśo viṣṇustribhuvaneśvaraḥ
lakṣmyā dṛṣṭastayā lakṣmīḥ sā tamāha janārdanam
bhartā gato mahābāho bilaṃ tyaktvā sa māṃ prabho
anāthāhaṃ jagannātha vṛttiṃ dehi namo'stu te
sūta uvāca
ityukto bhagavānviṣṇuḥ prahasyāha janārdanaḥ
jyeṣṭhāmalakṣmīṃ deveśo mādhavo madhusūdanaḥ
śrīviṣṇuruvāca
ye rudramanaghaṃ śarvaṃ śaṅkaraṃ nīlalohitam
aṃbāṃ haimavatīṃ vāpi janitrīṃ jagatāmapi
madbhaktānnindayantyatra teṣāṃ vittaṃ tavaiva hi
ye'pi caiva mahādevaṃ vinindyaiva yajanti mām
mūḍhā hyabhāgyā madbhaktā api teṣāṃ dhanaṃ tava
yasyājñayā hyahaṃ brahmā prasādādvartate sadā
ye yajanti vinindyaiva mama vidveṣakārakāḥ
madbhaktā naiva te bhaktā iva vartanti durmadāḥ
teṣāṃ gṛhaṃ dhanaṃ kṣetramiṣṭāpūrtaṃ tavaiva hi
sūta uvāca
ityuktvā tāṃ parityajya lakṣmyālakṣmīṃ janārdanaḥ
jajāpa bhagavān rudram alakṣmīkṣayasiddhaye
tasmātpradeyastasyai ca balirnityaṃmunīśvarāḥ
viṣṇubhaktairna saṃdehaḥ sarvayatnena sarvadā
aṅganābhiḥ sadā pūjyā balibhirvividhairdvijāḥ
yaḥ paṭhecchṛṇuyādvāpi śrāvayedvā dvijottamān
alakṣmīvṛttamanagho lakṣmīvāllabhate gatim
iti śrīliṅgamahāpurāṇe uttarabhāge alakṣmīvṛttaṃ nāma ṣaṣṭho 'dhyāyaḥ
ṛṣaya ūcuḥ
kiṃ japānmucyate jantuḥ sarvalokabhayādibhiḥ
sarvapāpavinirmuktaḥ prāpnoti paramāṃ gatim
alakṣmīṃ vātha saṃtyajya gamiṣyati japena vai
lakṣmīvāso bhavenmartyaḥ sūta vaktumihārhasi
sūta uvāca
purā pitāmahenoktaṃ vasiṣṭhāya mahātmane
vakṣye saṃkṣepataḥ sarvaṃ sarvalokahitāya vai
śṛṇvantu vacanaṃ sarve praṇipatya janārdanam
devadevamajaṃ viṣṇuṃ kṛṣṇamacyutamavyayam
sarvapāpaharaṃ śuddhaṃ mokṣadaṃ brahmavādinam
manasā karmaṇā vācā yo vidvānpuṇyakarmakṛt
nārāyaṇaṃ japennityaṃ praṇamya puruṣottamam
svapannārāyaṇaṃ devaṃ gacchannārāyaṇaṃ tathā
bhuñjannārāyaṇaṃ viprāstiṣṭhañjāgratsanātanam
unmiṣannimiṣanvāpi namo nārāyaṇeti vai
bhojyaṃ peyaṃ ca lehyaṃ ca namo nārāyaṇeti ca
abhimantrya spṛśanbhuṅkte sa yāti paramāṃ gatim
sarvapāpavinirmuktaḥ prāpnoti ca satāṃ gatim
alakṣmīśca mayā proktā patnī yā duḥsahasya ca
nārāyaṇapadaṃ śrutvā gacchatyeva na saṃśayaḥ
yā lakṣmīrdevadevasya hareḥ kṛṣṇasya vallabhā
gṛhe kṣetre tathāvāse tanau vasati suvratāḥ
āloḍya sarvaśāstrāṇi vicārya ca punaḥ punaḥ
idam ekaṃ suniṣpannaṃ dhyeyo nārāyaṇaḥ sadā
kiṃ tasya bahubhirmantraiḥ kiṃ tasya bahubhirvrataiḥ
namo nārāyaṇāyeti mantraḥ sarvārthasādhakaḥ
tasmātsarveṣu kāleṣu namo nārāyaṇeti ca
japetsa yāti viprendrā viṣṇulokaṃ sabāndhavaḥ
anyacca devadevasya śṛṇvantu munisattamāḥ
mantro mayā purābhyastaḥ sarvavedārthasādhakaḥ
dvādaśākṣarasaṃyukto dvādaśātmā purātanaḥ
tasyaiveha ca māhātmyaṃ saṃkṣepātpravadāmi vaḥ
kaściddvijo mahāprājñastapastaptvā kathañcana
putramekaṃ tathotpādya saṃskāraiśca yathākramam
yojayitvā yathākālaṃ kṛtopanayanaṃ punaḥ
adhyāpayāmāsa tadā sa ca novāca kiṃcana
na jihvā spandate tasya duḥkhito 'bhūddvijottamaḥ
vāsudeveti niyatam aitareyo vadatyasau
pitā tasya tathā cānyāṃ pariṇīya yathāvidhi
putrānutpādayāmāsa tathaiva vidhipūrvakam
vedānadhītya sampannā babhūvuḥ sarvasaṃmatāḥ
aitareyasya sā mātā duḥkhitā śokamūrchitā
uvāca putrāḥ sampannā vedavedāṅgapāragāḥ
brāhmaṇaiḥ pūjyamānā vai modayanti ca mātaram
mama tvaṃ bhāgyahīnāyāḥ putro jāto nirākṛtiḥ
mamātra nidhanaṃ śreyo na kathañcana jīvitam
ityuktaḥ sa ca nirgamya yajñavāṭaṃ jagāma vai
tasminyāte dvijānāṃ tu na mantrāḥ pratipedire
aitareye sthite tatra brāhmaṇā mohitāstadā
tato vāṇī samudbhūtā vāsudeveti kīrtanāt
aitareyasya te viprāḥ praṇipatya yathātatham
pūjāṃcakrus tato yajñaṃ svayameva samāgatam
tataḥ samāpya taṃ yajñamaitareyo dhanādibhiḥ
sarvavedān sadasyāha sa ṣaḍaṅgān samāhitaḥ
tuṣṭuvuśca tathā viprā brahmādyāśca tathā dvijāḥ
sasarjuḥ puṣpavarṣāṇi khecarāḥ siddhacāraṇāḥ
evaṃ samāpya vai yajñamaitareyo dvijottamāḥ
mātaraṃ pūjayitvā tu viṣṇoḥ sthānaṃ jagāma ha
etadvai kathitaṃ sarvaṃ dvādaśākṣaravaibhavam
paṭhatāṃ śṛṇvatāṃ nityaṃ mahāpātakanāśanam
japedyaḥ puruṣo nityaṃ dvādaśākṣaramavyayam
sa yāti divyamatulaṃ viṣṇostatparamaṃ padam
api pāpasamācāro dvādaśākṣaratatparaḥ
prāpnoti paramaṃ sthānaṃ nātra kāryā vicāraṇā
kiṃ punarye svadharmasthā vāsudevaparāyaṇāḥ
divyaṃ sthānaṃ mahātmānaḥ prāpnuvantīti suvratāḥ
iti śrīliṅgamahāpurāṇe uttarabhāge dvādaśākṣarapraśaṃsā nāma saptamo 'dhyāyaḥ
sūta uvāca
aṣṭākṣaro dvijaśreṣṭhā namo nārāyaṇeti ca
dvādaśākṣaramantraśca paramaḥ paramātmanaḥ
mantraḥ ṣaḍakṣaro viprāḥ sarvavedārthasaṃcayaḥ
yaścauṃ namaḥ śivāyeti mantraḥ sarvārthasādhakaḥ
tathā śivatarāyeti divyaḥ pañcākṣaraḥ śubhaḥ
mayaskarāya cetyevaṃ namaste śaṅkarāya ca
saptākṣaro 'yaṃ rudrasya pradhānapuruṣasya vai
brahmā ca bhagavānviṣṇuḥ sarve devāḥ savāsavāḥ
mantrairetairdvijaśreṣṭhā munayaśca yajanti tam
śaṅkaraṃ devadeveśaṃ mayaskaramajodbhavam
śivaṃ ca śaṅkaraṃ rudraṃ devadevamumāpatim
prāhurnamaḥ śivāyeti namaste śaṅkarāya ca
mayaskarāya rudrāya tathā śivatarāya ca
japtvā mucyeta vai vipro brahmahatyādibhiḥ kṣaṇāt
purā kaściddvijaḥ śakto dhundhumūka iti śrutaḥ
āsīttṛtīye tretāyāmāvartte ca manoḥ prabhoḥ
meghavāhanakalpe vai brahmaṇaḥ paramātmanaḥ
megho bhūtvā mahādevaṃ kṛttivāsasamīśvaram
bahumānena vai rudraṃ devadevo janārdanaḥ
khinno 'tibhārādrudrasya niḥśvāsocchvāsavarjitaḥ
vijñāpya śitikaṇṭhāya tapaścakre 'mbujekṣaṇaḥ
tapasā paramaiśvaryaṃ balaṃ caiva tathādbhutam
labdhavānparameśānācchaṅkarātparamātmanaḥ
tasmātkalpastadā cāsīnmeghavāhanasaṃjñayā
tasminkalpe muneḥ śāpād dhundhumūkasamudbhavaḥ
dhundhumūkātmajastena durātmā ca babhūva saḥ
dhundhumūkaḥ purāsakto bhāryayā saha mohitaḥ
tasyāṃ vai sthāpito garbhaḥ kāmāsaktena cetasā
amāvāsyāmahanyeva muhūrte rudradaivate
antarvatnī tadā bhāryā muktā tena yathāsukham
asūta sā ca tanayaṃ viśalyākhyā prayatnataḥ
rudre muhūrte mandena vīkṣite munisattamāḥ
mātuḥ pitustathāriṣṭaṃ sa saṃjātastathātmanaḥ
ṛṣī tamūcaturviprā dhundhumūkaṃ mithastadā
mitrāvaruṇanāmānau duṣputra iti sattamau
vasiṣṭhaḥ prāha nīco 'pi prabhāvādvai bṛhaspateḥ
putrastavāsau durbuddhirapi mucyati kilbiṣāt
duḥkhito dhundhumūko 'sau dṛṣṭvā putram avasthitam
jātakarmādikaṃ kṛtvā vidhivatsvayameva ca
adhyāpayāmāsa ca taṃ vidhinaiva dvijottamāḥ
tenādhītaṃ yathānyāyaṃ dhaundhumūkena suvratāḥ
kṛtodvāhastadā gatvā guruśuśrūṣaṇe rataḥ
anenaiva muniśreṣṭhā dhaundhumūkena durmadāt
bhuktvānyāṃ vṛṣalīṃ dṛṣṭvā svabhāryāvad divāniśam
ekaśayyāsanagato dhaundhumūko dvijādhamaḥ
tathā cacāra durbuddhistyaktvā dharmagatiṃ parām
mādhvī pītā tayā sārdhaṃ tena rāgavivṛddhaye
kenāpi kāraṇenaiva tām uddiśya dvijottamāḥ
nihatā sā ca pāpena vṛṣalī gatamaṅgalā
tatastasyāstadā tasya bhrātṛbhirnihataḥ pitā
mātā ca tasya durbuddher dhaundhumūkasya śobhanā
bhāryā ca tasya durbuddheḥ śyālāste cāpi suvratāḥ
rājñā kṣaṇādaho naṣṭaṃ kulaṃ tasyāśca tasya ca
gatvāsau dhaundhumūkaśca yena kenāpi līlayā
dṛṣṭvā tu taṃ muniśreṣṭhaṃ rudrajāpyaparāyaṇam
labdhvā pāśupataṃ tadvai purā devānmaheśvarāt
labdhvā pañcākṣaraṃ caiva ṣaḍakṣaramanuttamam
punaḥ pañcākṣaraṃ caiva japtvā lakṣaṃ pṛthak pṛthak
vrataṃ kṛtvā ca vidhinā divyaṃ dvādaśamāsikam
kāladharmaṃ gataḥ kalpe pūjitaśca yamena vai
uddhṛtā ca tathā mātā pitā śyālāśca suvratāḥ
patnī ca subhagā jātā susmitā ca pativratā
tābhir vimānam āruhya devaiḥ sendrair abhiṣṭutaḥ
gāṇapatyam anuprāpya rudrasya dayito 'bhavat
tasmād aṣṭākṣarānmantrāt tathā vai dvādaśākṣarāt
bhavetkoṭiguṇaṃ puṇyaṃ nātra kāryā vicāraṇā
tasmājjapeddhiyo nityaṃ prāguktena vidhānataḥ
śaktibījasamāyuktaṃ sa yāti paramāṃ gatim
etadvaḥ kathitaṃ sarvaṃ kathāsarvasvamuttamam
yaḥ paṭhecchṛṇuyādvāpi śrāvayedvā dvijottamān
sa yāti brahmalokaṃ tu rudrajāpyamanuttamam
iti śrīliṅgamahāpurāṇe uttarabhāge aṣṭamo 'dhyāyaḥ
ṛṣaya ūcuḥ
devaiḥ purā kṛtaṃ divyaṃ vrataṃ pāśupataṃ śubham
brahmaṇā ca svayaṃ sūta kṛṣṇenākliṣṭakarmaṇā
patitena ca vipreṇa dhaundhumūkena vai tathā
kṛtvā japtvā gatiḥ prāptā kathaṃ pāśupataṃ vratam
kathaṃ paśupatirdevaḥ śaṅkaraḥ parameśvaraḥ
vaktumarhasi cāsmākaṃ paraṃ kautūhalaṃ hi naḥ
sūta uvāca
purā śāpādvinirmukto brahmaputro mahāyaśāḥ
rudrasya devadevasya marudeśādihāgataḥ
tyaktvā prasādādrudrasya uṣṭradehamajājñayā
śilādaputramāsādya namaskṛtya vidhānataḥ
merupṛṣṭhe munivaraḥ śrutvā dharmamanuttamam
māheśvaraṃ muniśreṣṭhā hyapṛcchacca punaḥ punaḥ
nandinaṃ praṇipatyainaṃ kathaṃ paśupatiḥ prabhuḥ
vaktumarhasi cāsmākaṃ tatsarvaṃ ca tadāha saḥ
tatsarvaṃ śrutavān vyāsaḥ kṛṣṇadvaipāyanaḥ prabhuḥ
tasmād aham upaśrutya yuṣmākaṃ pravadāmi vai
sarve śṛṇvantu vacanaṃ namaskṛtvā maheśvaram
sanatkumāra uvāca
kathaṃ paśupatirdevaḥ paśavaḥ ke prakīrtitāḥ
kaiḥ pāśaiste nibadhyante vimucyante ca te katham
śailādir uvāca
sanatkumāra vakṣyāmi sarvam etad yathātatham
rudrabhaktasya śāntasya tava kalyāṇacetasaḥ
brahmādyāḥ sthāvarāntāśca devadevasya dhīmataḥ
paśavaḥ parikīrtyante saṃsāravaśavartinaḥ
teṣāṃ patitvādbhagavān rudraḥ paśupatiḥ smṛtaḥ
anādinidhano dhātā bhagavānviṣṇuravyayaḥ
māyāpāśena badhnāti paśuvatparameśvaraḥ
sa eva mocakasteṣāṃ jñānayogena sevitaḥ
avidyāpāśabaddhānāṃ nānyo mocaka iṣyate
tamṛte paramātmānaṃ śaṅkaraṃ parameśvaram
caturviṃśatitattvāni pāśā hi parameṣṭhinaḥ
taiḥ pāśairmocayatyekaḥ śivo jīvairupāsitaḥ
nibadhnāti paśūnekaścaturviṃśatipāśakaiḥ
sa eva bhagavānrudro mocayatyapi sevitaḥ
daśendriyamayaiḥ pāśairantaḥ karaṇasaṃbhavaiḥ
bhūtatanmātrapāśaiśca paśūnmocayati prabhuḥ
indriyārthamayaiḥ pāśair baddhvā viṣayinaḥ prabhuḥ
āśu bhaktā bhavantyevaṃ parameśvarasevayā
bhaja ityeṣa dhātur vai sevāyāṃ parikīrtitaḥ
tasmātsevā budhaiḥ proktā bhaktiśabdena bhūyasī
brahmādistambaparyantaṃ paśūnbaddhvā maheśvaraḥ
tribhirguṇamayaiḥ pāśaiḥ kāryaṃ kārayati svayam
dṛḍhena bhaktiyogena paśubhiḥ samupāsitaḥ
mocayatyeva tānsadyaḥ śaṅkaraḥ parameśvaraḥ
bhajanaṃ bhaktirityuktā vāṅmanaḥkāyakarmabhiḥ
sarvakāryeṇa hetutvāt pāśacchedapaṭīyasī
satyaḥ sarvaga ityādi śivasya guṇacintanā
rūpopādānacintā ca mānasaṃ bhajanaṃ viduḥ
vācikaṃ bhajanaṃ dhīrāḥ praṇavādijapaṃ viduḥ
kāyikaṃ bhajanaṃ sadbhiḥ prāṇāyāmādi kathyate
dharmādharmamayaiḥ pāśairbandhanaṃ dehināmidam
mocakaḥ śiva evaiko bhagavānparameśvaraḥ
caturviṃśatitattvāni māyākarmaguṇā iti
kīrtyante viṣayāśceti pāśā jīvanibandhanāt
tairbaddhāḥ śivabhaktyaiva mucyante sarvadehinaḥ
pañcakleśamayaiḥ pāśaiḥ paśūnbadhnāti śaṅkaraḥ
sa eva mocakas teṣāṃ bhaktyā samyagupāsitaḥ
avidyāmasmitāṃ rāgaṃ dveṣaṃ ca dvipadāṃ varāḥ
vadantyabhiniveśaṃ ca kleśānpāśatvamāgatān
tamo moho mahāmohas tāmisra iti paṇḍitāḥ
andhatāmisra ityāhuravidyāṃ pañcadhā sthitām
tāñjīvān muniśārdūlāḥ sarvāṃścaivāpyavidyayā
śivo mocayati śrīmānnānyaḥ kaścidvimocakaḥ
avidyāṃ tama ityāhurasmitāṃ moha ityapi
mahāmoha iti prājñā rāgaṃ yogaparāyaṇāḥ
dveṣaṃ tāmisra ityāhurandhatāmisra ityapi
tathaivābhiniveśaṃ ca mithyājñānaṃ vivekinaḥ
tamaso 'ṣṭavidhā bhedā mohaścāṣṭavidhaḥ smṛtaḥ
mahāmohaprabhedāśca budhairdaśa vicintitāḥ
aṣṭādaśavidhaṃ cāhustāmisraṃ ca vicakṣaṇāḥ
andhatāmisrabhedāśca tathāṣṭādaśadhā smṛtāḥ
avidyayāsya saṃbandho nātīto nāstyanāgataḥ
bhavedrāgeṇa devasya śaṃbhoraṅganivāsinaḥ
kāleṣu triṣu saṃbandhastasya dveṣeṇa no bhavet
māyātītasya devasya sthāṇoḥ paśupatervibhoḥ
tathaivābhiniveśena saṃbandho na kadācana
śaṅkarasya śaraṇyasya śivasya paramātmanaḥ
kuśalākuśalaistasya saṃbandho naiva karmabhiḥ
bhavetkālatraye śaṃbhoravidyāmativartinaḥ
vipākaiḥ karmaṇāṃ vāpi na bhavedeva saṃgamaḥ
kāleṣu triṣu sarvasya śivasya śivadāyinaḥ
sukhaduḥkhair asaṃspṛśyaḥ kālatritayavartibhiḥ
sa tair vinaśvaraiḥ śaṃbhur bodhānandātmakaḥ paraḥ
āśayairaparāmṛṣṭaḥ kālatritayagocaraiḥ
dhiyāṃ patiḥ svabhūr eṣa mahādevo maheśvaraḥ
aspṛśyaḥ karmasaṃskāraiḥ kālatritayavartibhiḥ
tathaiva bhogasaṃskārairbhagavānantakāntakaḥ
puṃviśeṣaparo devo bhagavānparameśvaraḥ
cetanācetanāyuktaprapañcād akhilāt paraḥ
loke sātiśayatvena jñānaiśvaryaṃ vilokyate
śivenātiśayatvena śivaṃ prāhurmanīṣiṇaḥ
pratisargaṃ prasūtānāṃ brahmaṇāṃ śāstravistaram
upadeṣṭā sa evādau kālāvacchedavartinām
kālāvacchedayuktānāṃ gurūṇāmapyasau guruḥ
sarveṣāmeva sarveśaḥ kālāvacchedavarjitaḥ
anādireṣa saṃbandho vijñānotkarṣayoḥ paraḥ
sthitayorīdṛśaḥ sarvaḥ pariśuddhaḥ svabhāvataḥ
ātmaprayojanābhāve parānugraha eva hi
prayojanaṃ samastānāṃ kāryāṇāṃ parameśvaraḥ
praṇavo vācakastasya śivasya paramātmanaḥ
śivarudrādiśabdānāṃ praṇavo'pi paraḥ smṛtaḥ
śaṃbhoḥ praṇavavācyasya bhāvanā tajjapādapi
yā siddhiḥ svaparā prāpyā bhavatyeva na saṃśayaḥ
jñānatattvaṃ prayatnena yogaḥ pāśupataḥ paraḥ
uktastu devadevena sarveṣām anukaṃpayā
sa hovācaiva yājñavalkyo yadakṣaraṃ gārgyayoginaḥ
abhivadanti sthūlamanantaṃ mahāścaryam adīrgham alohitam amastakam āsāyam ata evopurānasamasaṃgam agandham arasam acakṣuṣkam aśrotram avāṅmano 'tejaskam apramāṇam anusukham anāmagotram amaram ajaram anāmayam amṛtam oṃśabdam amṛtam asaṃvṛtam apūrvam anaparam anantam abāhyaṃ tad aśnāti kiṃcana na tad aśnāti kiṃcana
etatkālavyaye jñātvā paraṃ pāśupataṃ prabhum
yoge pāśupate cāsmin yasyārthaḥ kila uttame
kṛtvauṃkāraṃ pradīpaṃ mṛgaya gṛhapatiṃ sūkṣmam ādyantarasthaṃ saṃyamya dvāravāsaṃ pavanapaṭutaraṃ nāyakaṃ cendriyāṇām
vāgjālaiḥ kasya hetor vibhaṭasi tu bhayaṃ dṛśyate naiva kiṃcid dehasthaṃ paśya śaṃbhuṃ bhramasi kimu pare śāstrajāle 'ndhakāre
evaṃ samyagbudhairjñātvā munīnāmatha coktaṃ śivena
asamarasaṃ pañcadhā kṛtvā bhavaṃ cātmani yojayet
iti śrīliṅgamahāpurāṇe uttarabhāge navamo 'dhyāyaḥ
sanatkumāra uvāca
bhūya eva mamācakṣva mahimānamumāpateḥ
bhavabhakta mahāprājña bhagavannandikeśvara
śailādiruvāca
sanatkumāra saṃkṣepāttava vakṣyāmyaśeṣataḥ
mahimānaṃ maheśasya bhavasya parameṣṭhinaḥ
nāsya prakṛtibandho 'bhūdbuddhibandho na kaścana
na cāhaṅkārabandhaśca manobandhaśca no 'bhavat
cittabandho na tasyābhūcchrotrabandho na cābhavat
na tvacāṃ cakṣuṣāṃ vāpi bandho jajñe kadācana
jihvābandho na tasyābhūdghrāṇabandho na kaścana
pādabandhaḥ pāṇibandho vāgbandhaścaiva suvrata
upasthendriyabandhaśca bhūtatanmātrabandhanam
nityaśuddhasvabhāvena nityabuddho nisargataḥ
nityamukta iti prokto munibhistattvavedibhiḥ
anādimadhyaniṣṭhasya śivasya parameṣṭhinaḥ
buddhiṃ sūte niyogena prakṛtiḥ puruṣasya ca
ahaṅkāraṃ prasūte 'syā buddhistasya niyogataḥ
antaryāmīti deheṣu prasiddhasya svayaṃbhuvaḥ
indriyāṇi daśaikaṃ ca tanmātrāṇi ca śāsanāt
ahaṅkāro 'ti saṃsūte śivasya parameṣṭhinaḥ
tanmātrāṇi niyogena tasya saṃsuvate prabhoḥ
mahābhūtānyaśeṣeṇa mahādevasya dhīmataḥ
brahmādīnāṃ tṛṇāntaṃ hi dehināṃ dehasaṃgatim
mahābhūtānyaśeṣāṇi janayanti śivājñayā
adhyavasyati sarvārthānbuddhistasyājñayā vibhoḥ
antaryāmīti deheṣu prasiddhasya svayaṃbhuvaḥ
svabhāvasiddhamaiśvaryaṃ svabhāvādeva bhūtayaḥ
tasyājñayā samastārthānahaṅkāro 'timanyate
cittaṃ cetayate cāpi manaḥ saṃkalpayatyapi
śrotraṃ śṛṇoti tacchaktyā śabdasparśādikaṃ ca yat
śambhor ājñābalenaiva bhavasya parameṣṭhinaḥ
vacanaṃ kurute vākyaṃ nādānādi kadācana
śarīrāṇāmaśeṣāṇāṃ tasya devasya śāsanāt
karoti pāṇirādānaṃ na gatyādi kadācana
sarveṣāmeva jantūnāṃ niyamādeva vedhasaḥ
vihāraṃ kurute pādo notsargādi kadācana
samastadehivṛndānāṃ śivasyaiva niyogataḥ
utsargaṃ kurute pāyurna vadeta kadācana
jantorjātasya sarvasya parameśvaraśāsanāt
ānandaṃ kurute śaśvadupasthaṃ vacanādvibhoḥ
sarveṣāmeva bhūtānāmīśvarasyaiva śāsanāt
avakāśamaśeṣāṇāṃ bhūtānāṃ samprayacchati
ākāśaṃ sarvadā tasya paramasyaiva śāsanāt
nirdeśena śivasyaiva bhedaiḥ prāṇādibhirnijaiḥ
bibharti sarvabhūtānāṃ śarīrāṇi prabhañjanaḥ
nirdeśāddevadevasya saptaskandhagato marut
lokayātrāṃ vahatyeva bhedaiḥ svairāvahādibhiḥ
nāgādyaiḥ pañcabhirbhedaiḥ śarīreṣu pravartate
apadeśena devasya paramasya samīraṇaḥ
havyaṃ vahati devānāṃ kavyaṃ kavyāśināmapi
pākaṃ ca kurute vahniḥ śaṅkarasyaiva śāsanāt
bhuktamāhārajātaṃ yat pacate dehināṃ tathā
udarasthaḥ sadā vahnirviśveśvaraniyogataḥ
saṃjīvayantyaśeṣāṇi bhūtānyāpastadājñayā
avilaṅghyā hi sarveṣāmājñā tasya garīyasī
carācarāṇi bhūtāni bibhartyeva tadājñayā
ājñayā tasya devasya devadevaḥ purandaraḥ
jīvatāṃ vyādhibhiḥ pīḍāṃ mṛtānāṃ yātanāśataiḥ
viśvambharaḥ sadākālaṃ lokaiḥ sarvairalaṅghyayā
devān pātyasurān hanti trailokyamakhilaṃ sthitaḥ
adhārmikāṇāṃ vai nāśaṃ karoti śivaśāsanāt
varuṇaḥ salilairlokān saṃbhāvayati śāsanāt
majjayatyājñayā tasya pāśairbadhnāti cāsurān
puṇyānurūpaṃ sarveṣāṃ prāṇināṃ samprayacchati
vittaṃ vitteśvarastasya śāsanāt parameṣṭhinaḥ
udayāstamaye kurvankurute kālamājñayā
ādityastasya nityasya satyasya paramātmanaḥ
puṣpāṇyauṣadhijātāni prahlādayati ca prajāḥ
amṛtāṃśuḥ kalādhāraḥ kālakālasya śāsanāt
ādityā vasavo rudrā aśvinau marutastathā
anyāśca devatāḥ sarvāstacchāsanavinirmitāḥ
gandharvā devasaṃghāś ca siddhāḥ sādhyāśca cāraṇāḥ
yakṣarakṣaḥpiśācāśca sthitāḥ śāstreṣu vedhasaḥ
grahanakṣatratārāśca yajñā vedāstapāṃsi ca
ṛṣīṇāṃ ca gaṇāḥ sarve śāsanaṃ tasya dhiṣṭhitāḥ
kavyāśināṃ gaṇāḥ sapta samudrā girisiṃdhavaḥ
śāsane tasya vartante kānanāni sarāṃsi ca
kalāḥ kāṣṭhā nimeṣāścamuhūrtā divasāḥ kṣapāḥ
ṛtvabdapakṣamāsāśca niyogāttasya dhiṣṭhitāḥ
yugamanvantarāṇyasya śaṃbhostiṣṭhanti śāsanāt
parāścaiva parārdhāśca kālabhedāstathāpare
devānāṃ jātayaścāṣṭau tiraścāṃ pañca jātayaḥ
manuṣyāśca pravartante devadevasya dhīmataḥ
jātāni bhūtavṛndāni caturdaśasu yoniṣu
sarvalokaniṣaṇṇāni tiṣṭhantyasyaiva śāsanāt
caturdaśasu lokeṣu sthitā jātāḥ prajāḥ prabhoḥ
sarveśvarasya tasyaiva niyogavaśavartinaḥ
pātālāni samastāni bhuvanānyasya śāsanāt
brahmāṇḍāni ca śeṣāṇi tathā sāvaraṇāni ca
vartamānāni sarvāṇi brahmāṇḍāni tadājñayā
vartante sarvabhūtādyaiḥ sametāni samantataḥ
atītānyapyasaṃkhyāni brahmāṇḍāni tadājñayā
pravṛttāni padārthaughaiḥ sahitāni samantataḥ
brahmāṇḍāni bhaviṣyanti saha vastubhir ātmakaiḥ
kariṣyanti śivasyājñāṃ sarvairāvaraṇaiḥ saha
iti śrīliṅgamahāpurāṇe uttarabhāge daśamo 'dhyāyaḥ
sanatkumāra uvāca
vibhūtīḥ śivayormahyam ācakṣva tvaṃ gaṇādhipa
parāparavidāṃ śreṣṭha parameśvarabhāvita
nandikeśvara uvāca
hanta te kathayiṣyāmi vibhūtīḥ śivayoraham
sanatkumāra yogīndra brahmaṇastanayottama
paramātmā śivaḥ proktaḥ śivā sā ca prakīrtitā
śivameveśvaraṃ prāhurmāyāṃ gaurīṃ vidurbudhāḥ
puruṣaṃ śaṅkaraṃ prāhurgaurīṃ ca prakṛtiṃ dvijāḥ
arthaḥ śaṃbhuḥ śivā vāṇī divaso 'jaḥ śivā niśā
saptatanturmahādevo rudrāṇī dakṣiṇā smṛtā
ākāśaṃ śaṅkaro devaḥ pṛthivī śaṅkarapriyā
samudro bhagavān rudro velā śailendrakanyakā
vṛkṣaḥ śūlāyudho devaḥ śūlapāṇipriyā latā
brahmā haro'pi sāvitrī śaṅkarārdhaśarīriṇī
viṣṇurmaheśvaro lakṣmīrbhavānī parameśvarī
vajrapāṇirmahādevaḥ śacī śailendrakanyakā
jātavedāḥ svayaṃ rudraḥ svāhā śarvārdhakāyinī
yamastriyaṃbako devas tatpriyā girikanyakā
varuṇo bhagavān rudro gaurī sarvārthadāyinī
bālenduśekharo vāyuḥ śivā śivamanoramā
candrārdhamaulir yakṣendraḥ svayamṛddhiḥ śivā smṛtā
candrārdhaśekharaścandro rohiṇī rudravallabhā
saptasaptiḥ śivaḥ kāntā umā devī suvarcalā
ṣaṇmukhas tripuradhvaṃsī devasenā harapriyā
umā prasūtir vai jñeyā dakṣo devo maheśvaraḥ
puruṣākhyo manuḥ śaṃbhuḥ śatarūpā śivapriyā
vidurbhavānīmākūtiṃ ruciṃ ca parameśvaram
bhṛgurbhagākṣihā devaḥ khyātis trinayanapriyā
marīcirbhagavānrudraḥ saṃbhūtirvallabhā vibhoḥ
vidurbhavānīṃ rucirāṃ kaviṃ ca parameśvaram
gaṅgādharo 'ṅgirā jñeyaḥ smṛtiḥ sākṣādumā smṛtā
pulastyaḥ śaśabhṛnmauliḥ prītiḥ kāntā pinākinaḥ
pulahastripuradhvaṃsī dayā kālaripupriyā
kraturdakṣakratudhvaṃsī saṃnatir dayitā vibhoḥ
trinetro 'trirumā sākṣādanasūyā smṛtā budhaiḥ
ūrjāmāhurumāṃ vṛddhāṃ vasiṣṭhaṃ ca maheśvaram
śaṅkaraḥ puruṣāḥ sarve striyaḥ sarvā maheśvarī
pulliṅgaśabdavācyā ye te ca rudrāḥ prakīrtitāḥ
strīliṅgaśabdavācyā yāḥ sarvā gauryā vibhūtayaḥ
sarve strīpuruṣāḥ proktāstayoreva vibhūtayaḥ
padārthaśaktayo yā yās tā gaurīti vidurbudhāḥ
sā sā viśveśvarī devī sa ca sarvo maheśvaraḥ
śaktimantaḥ padārthā ye sa sa sarvo maheśvaraḥ
aṣṭau prakṛtayo devyā mūrtayaḥ parikīrtitāḥ
tathā vikṛtayastasyā dehabaddhavibhūtayaḥ
visphuliṅgā yathā tāvadagnau ca bahudhā smṛtāḥ
jīvāḥ sarve tathā śarvo dvandvasattvamupāgataḥ
gaurīrūpāṇi sarvāṇi śarīrāṇi śarīriṇām
śarīriṇastathā sarve śaṅkarāṃśā vyavasthitāḥ
śrāvyaṃ sarvamumārūpaṃ śrotā devo maheśvaraḥ
viṣayitvaṃ vibhurdhatte viṣayātmakatāmumā
sraṣṭavyaṃ vastujātaṃ tu dhatte śaṅkaravallabhā
sraṣṭā sa eva viśvātmā bālacandrārdhaśekharaḥ
dṛśyavastu prajārūpaṃ bibharti bhuvaneśvarī
draṣṭā viśveśvaro devaḥ śaśikhaṇḍaśikhāmaṇiḥ
rasajātam umārūpaṃ ghreyajātaṃ ca sarvaśaḥ
devo rasayitā śaṃbhurghrātā ca bhuvaneśvaraḥ
mantavyavastutāṃ dhatte mahādevī maheśvarī
mantā sa eva viśvātmā mahādevo maheśvaraḥ
boddhavyaṃ vastu rūpaṃ ca bibharti bhavavallabhā
devaḥ sa eva bhagavān boddhā bālenduśekharaḥ
pīṭhākṛtirumā devī liṅgarūpaśca śaṅkaraḥ
pratiṣṭhāpya prayatnena pūjayanti surāsurāḥ
ye ye padārthā liṅgāṅkās te te śarvavibhūtayaḥ
arthā bhagāṅkitā ye ye te te gauryā vibhūtayaḥ
svargapātālalokāntabrahmāṇḍāvaraṇāṣṭakam
jñeyaṃ sarvamumārūpaṃ jñātā devo maheśvaraḥ
bibharti kṣetratāṃ devī tripurāntakavallabhā
kṣetrajñatvam atho dhatte bhagavānandhakāntakaḥ
śivaliṅgaṃ samutsṛjya yajante cānyadevatāḥ
sa nṛpaḥ saha deśena rauravaṃ narakaṃ vrajet
śivabhakto na yo rājā bhakto 'nyeṣu sureṣu yaḥ
svapatiṃ yuvatis tyaktvā yathā jāreṣu rājate
brahmādayaḥ surāḥ sarve rājānaśca maharddhikāḥ
mānavā munayaścaiva sarve liṅgaṃ yajanti ca
viṣṇunā rāvaṇaṃ hatvā sasainyaṃ brahmaṇaḥ sutam
sthāpitaṃ vidhivadbhaktyā liṅgaṃ tīre nadīpateḥ
kṛtvā pāpasahasrāṇi hatvā vipraśataṃ tathā
bhāvātsamāśrito rudraṃ mucyate nātra saṃśayaḥ
sarve liṅgamayā lokāḥ sarve liṅge pratiṣṭhitāḥ
tasmādabhyarcayelliṅgaṃ yadīcchecchāśvataṃ padam
sarvākārau sthitāvetau naraiḥ śreyo 'rthibhiḥ śivau
pūjanīyau namaskāryau cintanīyau ca sarvadā
iti śrīliṅgamahāpurāṇe uttarabhāge ekādaśo 'dhyāyaḥ
sanatkumāra uvāca
mūrtayo 'ṣṭau mamācakṣva śaṅkarasya mahātmanaḥ
viśvarūpasya devasya gaṇeśvara mahāmate
nandikeśvara uvāca
hanta te kathayiṣyāmi mahimānamumāpateḥ
viśvarūpasya devasya sarojabhavasaṃbhava
bhūr āpo 'gnir marud vyoma bhāskaro dīkṣitaḥ śaśī
bhavasya mūrtayaḥ proktāḥ śivasya parameṣṭhinaḥ
khātmenduvahnisūryāṃbhodharāpavana ityapi
tasyāṣṭa mūrtayaḥ proktā devadevasya dhīmataḥ
agnihotre'rpite tena sūryātmani mahātmani
tadvibhūtistathā sarve devāstṛpyanti sarvadāḥ
vṛkṣasya mūlasekena yathā śākhopaśākhikāḥ
tathā tasyārcayā devās tathā syus tadvibhūtayaḥ
tasya dvādaśadhā bhinnaṃ rūpaṃ sūryātmakaṃ prabhoḥ
sarvadevātmakaṃ yājyaṃ yajanti munipuṅgavāḥ
amṛtākhyā kalā tasya sarvasyādityarūpiṇaḥ
bhūtasaṃjīvanī ceṣṭā loke 'smin pīyate sadā
candrākhyakiraṇāstasya dhūrjaṭerbhāskarātmanaḥ
oṣadhīnāṃ vivṛddhyarthaṃ himavṛṣṭiṃ vitanvate
śuklākhyā raśmayastasya śaṃbhormārtaṇḍarūpiṇaḥ
dharmaṃ vitanvate loke sasyapākādikāraṇam
divākarātmanastasya harikeśāhvayaḥ karaḥ
nakṣatrapoṣakaścaiva prasiddhaḥ parameṣṭhinaḥ
viśvakarmāhvayastasya kiraṇo budhapoṣakaḥ
sarveśvarasya devasya saptasaptisvarūpiṇaḥ
viśvavyaca iti khyātaḥ kiraṇastasya śūlinaḥ
śukrapoṣakabhāvena pratītaḥ sūryarūpiṇaḥ
saṃyadvasur iti khyāto yasya raśmistriśūlinaḥ
lohitāṅgaṃ prapuṣṇāti sahasrakiraṇātmanaḥ
arvāvasur iti khyāto raśmistasya pinākinaḥ
bṛhaspatiṃ prapuṣṇāti sarvadā tapanātmanaḥ
svarāḍiti samākhyātaḥ śivasyāṃśuḥ śanaiścaram
haridaśvātmanastasya prapuṣṇāti divāniśam
sūryātmakasya devasya viśvayonerumāpateḥ
suṣumṇākhyaḥ sadā raśmiḥ puṣṇāti śiśiradyutim
saumyānāṃ vasujātānāṃ prakṛtitvamupāgatā
tasya somāhvayā mūrtiḥ śaṅkarasya jagadguroḥ
tasya somātmakaṃ rūpaṃ śukratvena vyavasthitam
śarīrabhājāṃ sarveṣāṃ devasyāntakaśāsinaḥ
śarīriṇāmaśeṣāṇāṃ manasyeva vyavasthitam
vapuḥ somātmakaṃ śaṃbhostasya sarvajagadguroḥ
śaṃbhoḥ ṣoḍaśadhā bhinnā sthitāmṛtakalātmanaḥ
sarvabhūtaśarīreṣu somākhyā mūrtiruttamā
devānpitṝṃś ca puṣṇāti sudhayāmṛtayā sadā
mūrtiḥ somāhvayā tasya devadevasya śāsituḥ
puṣṇātyoṣadhijātāni dehināmātmaśuddhaye
somāhvayā tanustasya bhavānīmiti nirdiśet
yajñānāṃ patibhāvena jīvānāṃ tapasāmapi
prasiddharūpametadvai somātmakam umāpateḥ
jalānāmoṣadhīnāṃ ca patibhāvena viśrutam
somātmakaṃ vapustasya śaṃbhorbhagavataḥ prabhoḥ
devo hiraṇmayo mṛṣṭaḥ parasparavivekinaḥ
karaṇānāmaśeṣāṇāṃ devatānāṃ nirākṛtiḥ
jīvatvena sthite tasmiñchive somātmake prabhau
madhurā vilayaṃ yāti sarvalokaikarakṣiṇī
yajamānāhvayā mūrtiḥ śaivī havyairaharniśam
puṣṇāti devatāḥ sarvāḥ kavyaiḥ pitṛgaṇānapi
yajamānāhvayā yā sā tanuścāhutijā tayā
vṛṣṭyā bhāvayati spaṣṭaṃ sarvameva parāparam
antaḥsthaṃ ca bahiḥsthaṃ ca brahmāṇḍānāṃ sthitaṃ jalam
bhūtānāṃ ca śarīrasthaṃ śaṃbhormūrtirgarīyasī
nadīnāmamṛtaṃ sākṣānnadānāmapi sarvadā
samudrāṇāṃ ca sarvatra vyāpī sarvamumāpatiḥ
saṃjīvinī samastānāṃ bhūtānāmeva pāvinī
aṃbikā prāṇasaṃsthā yā mūrtir ambumayī parā
antaḥsthaś ca bahiḥsthaś ca brahmāṇḍānāṃ vibhāvasuḥ
yajñānāṃ ca śarīrasthaḥ śaṃbhormūrtirgarīyasī
śarīrasthā ca bhūtānāṃ śreyasī mūrtiraiśvarī
mūrtiḥ pāvakasaṃsthā yā śaṃbhoratyantapūjitā
bhedā ekonapañcāśad vedavidbhir udāhṛtāḥ
havyaṃ vahati devānāṃ śaṃbhoryajñātmakaṃ vapuḥ
kavyaṃ pitṛgaṇānāṃ ca hūyamānaṃ dvijātibhiḥ
sarvadevamayaṃ śaṃbhoḥ śreṣṭham agnyātmakaṃ vapuḥ
vadanti vedaśāstrajñā yajanti ca yathāvidhi
antaḥstho jagadaṇḍānāṃ bahiḥsthaśca samīraṇaḥ
śarīrasthaśca bhūtānāṃ śaivī mūrtiḥ paṭīyasī
prāṇādyā nāgakūrmādyā āvahādyāśca vāyavaḥ
īśānamūrterekasya bhedāḥ sarve prakīrtitāḥ
antaḥsthaṃ jagadaṇḍānāṃ bahiḥsthaṃ ca viyadvibhoḥ
śarīrasthaṃ ca bhūtānāṃ śaṃbhor mūrtir garīyasī
śaṃbhor viśvambharā mūrtiḥ sarvabrahmādhidevatā
carācarāṇāṃ bhūtānāṃ sarveṣāṃ dhāraṇe matā
carācarāṇāṃ bhūtānāṃ śarīrāṇi vidurbudhāḥ
pañcakeneśamūrtīnāṃ samārabdhāni sarvathā
pañcabhūtāni candrārkāvātmeti munipuṅgavāḥ
mūrtayo 'ṣṭau śivasyāhurdevadevasya dhīmataḥ
ātmā tasyāṣṭamī mūrtiryajamānāhvayā parā
carācaraśarīreṣu sarveṣveva sthitā tadā
dīkṣitaṃ brāhmaṇaṃ prāhurātmānaṃ ca munīśvarāḥ
yajamānāhvayā mūrtiḥ śivasya śivadāyinaḥ
mūrtayo 'ṣṭau śivasyaitā vandanīyāḥ prayatnataḥ
śreyo'rthibhir narair nityaṃ śreyasāmekahetavaḥ
iti śrīliṅgamahāpurāṇe uttarabhāge dvādaśo 'dhyāyaḥ
sanatkumāra uvāca
bhūyo 'pi vada me nandin mahimānamumāpateḥ
aṣṭamūrtermaheśasya śivasya parameṣṭhinaḥ
nandikeśvara uvāca
vakṣyāmi te maheśasya mahimānamumāpateḥ
aṣṭamūrterjagadvyāpya sthitasya parameṣṭhinaḥ
carācarāṇāṃ bhūtānāṃ dhātā viśvambharātmakaḥ
śarva ityucyate devaḥ sarvaśāstrārthapāragaiḥ
viśvambharātmanastasya śarvasya parameṣṭhinaḥ
vikeśī kathyate patnī tanayo 'ṅgārakaḥ smṛtaḥ
bhava ityucyate devo bhagavān vedavādibhiḥ
saṃjīvanasya lokānāṃ bhavasya paramātmanaḥ
umā saṃkīrtitā devī sutaḥ śukraśca sūribhiḥ
saptalokāṇḍakavyāpī sarvalokaikarakṣitā
vahnyātmā bhagavāndevaḥ smṛtaḥ paśupatirbudhaiḥ
svāhā patnyātmanastasya proktā paśupateḥ priyā
ṣaṇmukho bhagavān devo budhaiḥ putra udāhṛtaḥ
samastabhuvanavyāpī bhartā sarvaśarīriṇām
pavanātmā budhairdeva īśāna iti kīrtyate
īśānasya jagatkarturdevasya pavanātmanaḥ
śivā devī budhair uktā putraścāsya manojavaḥ
carācarāṇāṃ bhūtānāṃ sarveṣāṃ sarvakāmadaḥ
vyomātmā bhagavāndevo bhīma ityucyate budhaiḥ
mahāmahimno devasya bhīmasya gaganātmanaḥ
diśo daśa smṛtā devyaḥ sutaḥ sargaśca sūribhiḥ
sūryātmā bhagavāndevaḥ sarveṣāṃ ca vibhūtidaḥ
rudra ityucyate devairbhagavān bhuktimuktidaḥ
sūryātmakasya rudrasya bhaktānāṃ bhaktidāyinaḥ
suvarcalā smṛtā devī sutaścāsya śanaiścaraḥ
samastasaumyavastūnāṃ prakṛtitvena viśrutaḥ
somātmako budhairdevo mahādeva iti smṛtaḥ
somātmakasya devasya mahādevasya sūribhiḥ
dayitā rohiṇī proktā budhaścaiva śarīrajaḥ
havyakavyasthitiṃ kurvan havyakavyāśināṃ tadā
yajamānātmako devo mahādevo budhaiḥ prabhuḥ
ugra ityucyate sadbhirīśānaśceti cāparaiḥ
ugrāhvayasya devasya yajamānātmanaḥ prabhoḥ
dīkṣā patnī budhairuktā saṃtānākhyaḥ sutastathā
śarīriṇāṃ śarīreṣu kaṭhinaṃ koṅkaṇādivat
pārthivaṃ tadvapurjñeyaṃ śarvatattvaṃ bubhutsubhiḥ
dehe dehe tu deveśo dehabhājāṃ yadavyayam
vastudravyātmakaṃ tasya bhavasya paramātmanaḥ
jñeyaṃ ca tattvavidbhirvai sarvavedārthapāragaiḥ
āgneyaḥ pariṇāmo yo vigraheṣu śarīriṇām
mūrtiḥ paśupatirjñeyā sā tattvaṃ vettumicchubhiḥ
vāyavyaḥ pariṇāmo yaḥ śarīreṣu śarīriṇām
budhair īśeti sā tasya tanurjñeyā na saṃśayaḥ
suṣiraṃ yaccharīrasthamaśeṣāṇāṃ śarīriṇām
bhīmasya sā tanurjñeyā tattvavijñānakāṅkṣibhiḥ
cakṣurādigataṃ tejo yaccharīrasthamaṅginām
rudrasyāpi tanurjñeyā paramārthaṃ bubhutsubhiḥ
sarvabhūtaśarīreṣu manaścandrātmakaṃ hi yat
mahādevasya sā mūrtirboddhavyā tattvacintakaiḥ
ātmā yo yajamānākhyaḥ sarvabhūtaśarīragaḥ
mūrtirugrasya sā jñeyā paramātmabubhutsubhiḥ
jātānāṃ sarvabhūtānāṃ caturdaśasu yoniṣu
aṣṭamūrterananyatvaṃ vadanti paramarṣayaḥ
saptamūrtimayānyāhur īśasyāṅgāni dehinām
ātmā tasyāṣṭamī mūrtiḥ sarvabhūtaśarīragā
aṣṭamūrtimamuṃ devaṃ sarvalokātmakaṃ vibhum
bhajasva sarvabhāvena śreyaḥ prāptuṃ yadīcchasi
prāṇino yasya kasyāpi kriyate yadyanugrahaḥ
aṣṭamūrtermaheśasya kṛtamārādhanaṃ bhavet
nigrahaścet kṛto loke dehino yasya kasyacit
aṣṭamūrtermaheśasya sa eva vihito bhavet
yadyavajñā kṛtā loke yasya kasyacid aṅginaḥ
aṣṭamūrtermaheśasya vihitā sā bhavedvibhoḥ
abhayaṃ yat pradattaṃ syādaṅgino yasya kasyacit
ārādhanaṃ kṛtaṃ tasmādaṣṭamūrterna saṃśayaḥ
sarvopakārakaraṇaṃ pradānamabhayasya ca
ārādhanaṃ tu devasya aṣṭamūrterna saṃśayaḥ
sarvopakārakaraṇaṃ sarvānugraha eva ca
tadarcanaṃ paraṃ prāhuraṣṭamūrtermunīśvarāḥ
anugrahaṇamanyeṣāṃ vidhātavyaṃ tvayāṅginām
sarvābhayapradānaṃ ca śivārādhanamicchatā
iti śrīliṅgamahāpurāṇe uttarabhāge trayodaśo 'dhyāyaḥ
sanatkumāra uvāca
pañca brahmāṇi me nandinnācakṣva gaṇasattama
śreyaḥkaraṇabhūtāni pavitrāṇi śarīriṇām
nandikeśvara uvāca
śivasyaiva svarūpāṇi pañca brahmāhvayāni te
kathayāmi yathātattvaṃ padmayoneḥ sutottama
sarvalokaikasaṃhartā sarvalokaikarakṣitā
sarvalokaikanirmātā pañcabrahmātmakaḥ śivaḥ
sarveṣāmeva lokānāṃ yadupādānakāraṇam
nimittakāraṇaṃ cāhuḥ sa śivaḥ pañcadhā smṛtaḥ
mūrtayaḥ pañca vikhyātāḥ pañca brahmāhvayāḥ parāḥ
sarvalokaśaraṇyasya śivasya paramātmanaḥ
kṣetrajñaḥ prathamā mūrtiḥ śivasya parameṣṭhinaḥ
bhoktā prakṛtivargasya bhogyasyeśānasaṃjñitaḥ
sthāṇostatpuruṣākhyā ca dvitīyā mūrtirucyate
prakṛtiḥ sā hi vijñeyā paramātmaguhātmikā
aghorākhyā tṛtīyā ca śaṃbhormūrtirgarīyasī
buddheḥ sā mūrtirityuktā dharmādyaṣṭāṅgasaṃyutā
caturthī vāmadevākhyā mūrtiḥ śaṃbhor garīyasī
ahaṅkārātmakatvena vyāpya sarvaṃ vyavasthitā
sadyojātāhvayā śaṃbhoḥ pañcamī mūrtirucyate
manastattvātmakatvena sthitā sarvaśarīriṣu
īśānaḥ paramo devaḥ parameṣṭhī sanātanaḥ
śrotrendriyātmakatvena sarvabhūteṣvavasthitaḥ
sthitastatpuruṣo devaḥ śarīreṣu śarīriṇām
tvagindriyātmakatvena tattvavidbhirudāhṛtaḥ
aghoro'pi mahādevaścakṣurātmatayā budhaiḥ
kīrtitaḥ sarvabhūtānāṃ śarīreṣu vyavasthitaḥ
jihvendriyātmakatvena vāmadevo'pi viśrutaḥ
aṅgabhājām aśeṣāṇām aṅgeṣu paridhiṣṭhitaḥ
ghrāṇendriyātmakatvena sadyojātaḥ smṛto budhaiḥ
prāṇabhājāṃ samastānāṃ vigraheṣu vyavasthitaḥ
sarveṣveva śarīreṣu prāṇabhājāṃ pratiṣṭhitaḥ
vāgindriyātmakatvena budhairīśāna ucyate
pāṇīndriyātmakatvena sthitastatpuruṣo budhaiḥ
ucyate vigraheṣveva sarvavigrahadhāriṇām
sarvavigrahiṇāṃ dehe hyaghoro'pi vyavasthitaḥ
pādendriyātmakatvena kīrtitas tattvavedibhiḥ
pāyvindriyātmakatvena vāmadevo vyavasthitaḥ
sarvabhūtanikāyānāṃ kāyeṣu munibhiḥ smṛtaḥ
upasthātmatayā devaḥ sadyojātaḥ sthitaḥ prabhuḥ
iṣyate vedaśāstrajñairdeheṣu prāṇadhāriṇām
īśānaṃ prāṇināṃ devaṃ śabdatanmātrarūpiṇam
ākāśajanakaṃ prāhurmunivṛndārakaprajāḥ
prāhustatpuruṣaṃ devaṃ sparśatanmātrakātmakam
samīrajanakaṃ prāhurbhagavantaṃ munīśvarāḥ
rūpatanmātrakaṃ devamaghoramapi ghorakam
prāhurvedavido mukhyā janakaṃ jātavedasaḥ
rasatanmātrarūpatvāt prathitaṃ tattvavedinaḥ
vāmadevam apāṃ prāhurjanakatvena saṃsthitam
sadyojātaṃ mahādevaṃ gandhatanmātrarūpiṇam
bhūmyātmānaṃ praśaṃsanti sarvatattvārthavedinaḥ
ākāśātmānam īśānam ādidevaṃ munīśvarāḥ
parameṇa mahattvena sambhūtaṃ prāhuradbhutam
prabhuṃ tatpuruṣaṃ devaṃ pavanaṃ pavanātmakam
samastalokavyāpitvāt prathitaṃ sūrayo viduḥ
athārcitatayā khyātamaghoraṃ dahanātmakam
kathayanti mahātmānaṃ vedavākyārthavedinaḥ
toyātmakaṃ mahādevaṃ vāmadevaṃ manoramam
jagatsaṃjīvanatvena kathitaṃ munayo viduḥ
viśvaṃbharātmakaṃ devaṃ sadyojātaṃ jagadgurum
carācaraikabhartāraṃ paraṃ kavivarā viduḥ
pañcabrahmātmakaṃ sarvaṃ jagatsthāvarajaṅgamam
śivānandaṃ tadityāhur munayas tattvadarśinaḥ
pañcaviṃśatitattvātmā prapañce yaḥ pradṛśyate
pañcabrahmātmakatvena sa śivo nānyatāṃ gataḥ
pañcaviṃśatitattvātmā pañcabrahmātmakaḥ śivaḥ
śreyo'rthibhir ato nityaṃ cintanīyaḥ prayatnataḥ
iti śrīliṅgamahāpurāṇe uttarabhāge pañcabrahmakathanaṃ nāma caturdaśo 'dhyāyaḥ
sanatkumāra uvāca
bhūyo 'pi śivamāhātmyaṃ samācakṣva mahāmate
sarvajño hyasi bhūtānām adhinātha mahāguṇa
śailādiruvāca
śivamāhātmyamekāgraḥ śṛṇu vakṣyāmi te mune
bahubhirbahudhā śabdaiḥ kīrtitaṃ munisattamaiḥ
sadasadrūpamityāhuḥ sadasatpatirityapi
taṃ śivaṃ munayaḥ kecitpravadanti ca sūrayaḥ
bhūtabhāvavikāreṇa dvitīyena sa ucyate
vyaktaṃ tena vihīnatvād avyaktam asadityapi
ubhe te śivarūpe hi śivādanyaṃ na vidyate
tayoḥ patitvācca śivaḥ sadasatpatirucyate
kṣarākṣarātmakaṃ prāhuḥ kṣarākṣaraparaṃ tathā
śivaṃ maheśvaraṃ kecinmunayastattvacintakāḥ
uktamakṣaramavyaktaṃ vyaktaṃ kṣaramudāhṛtam
rūpe te śaṅkarasyaiva tasmānna para ucyate
tayoḥ paraḥ śivaḥ śāntaḥ kṣarākṣaraparo budhaiḥ
ucyate paramārthena mahādevo maheśvaraḥ
samastavyaktarūpaṃ tu tataḥ smṛtvā sa mucyate
samaṣṭivyaṣṭirūpaṃ tu samaṣṭivyaṣṭikāraṇam
vadanti kecidācāryāḥ śivaṃ paramakāraṇam
samaṣṭiṃ viduravyaktaṃ vyaṣṭiṃ vyaktaṃ munīśvarāḥ
rūpe te gadite śaṃbhor nāstyanyad vastusaṃbhavam
tayoḥ kāraṇabhāvena śivo hi parameśvaraḥ
ucyate yogaśāstrajñaiḥ samaṣṭivyaṣṭikāraṇam
kṣetrakṣetrajñarūpī ca śivaḥ kaiścidudāhṛtaḥ
paramātmā paraṃ jyotirbhagavānparameśvaraḥ
caturviṃśatitattvāni samaṣṭivyaṣṭikāraṇam
prāhuḥ kṣetrajñaśabdena bhoktāraṃ puruṣaṃ tathā
kṣetrakṣetravidāvete rūpe tasya svayaṃbhuvaḥ
na kiṃcicca śivādanyaditi prāhurmanīṣiṇaḥ
aparabrahmarūpaṃ taṃ parabrahmātmakaṃ śivam
kecidāhurmahādevam anādinidhanaṃ prabhum
bhūtendriyāntaḥ karaṇapradhānaviṣayātmakam
aparaṃ brahma nirdiṣṭaṃ paraṃ brahma cidātmakam
brahmaṇī te maheśasya śivasyāsya svayaṃbhuvaḥ
śaṅkarasya parasyaiva śivādanyanna vidyate
vidyāvidyāsvarūpī ca śaṅkaraḥ kaiściducyate
dhātā vidhātā lokānāmādidevo maheśvaraḥ
vidyeti ca tamevāhuravidyeti munīśvarāḥ
prapañcajātamakhilaṃ te svarūpe svayaṃbhuvaḥ
bhrāntirvidyā paraṃ ceti śivarūpamanuttamam
avāpurmunayo yogātkecidāgamavedinaḥ
artheṣu bahurūpeṣu vijñānaṃ bhrāntirucyate
ātmākāreṇa saṃvittirbudhairvidyeti kīrtyate
vikalparahitaṃ tattvaṃ paramityabhidhīyate
tṛtīyarūpamīśasya nānyat kiṃcana sarvataḥ
vyaktāvyaktajñarūpīti śivaḥ kaiścinnigadyate
vidhātā sarvalokānāṃ dhātā ca parameśvaraḥ
trayoviṃśatitattvāni vyaktaśabdena sūrayaḥ
vadantyavyaktaśabdena prakṛtiḥ ca parāṃ tathā
kathayanti jñaśabdena puruṣaṃ guṇabhoginam
tattrayaṃ śāṅkaraṃ rūpaṃ nānyat kiṃcid aśāṅkaram
iti śrīliṅgamahāpurāṇe uttarabhāge pañcadaśo 'dhyāyaḥ
sanatkumāra uvāca
punareva mahābuddhe śrotumicchāmi tattvataḥ
bahubhirbahudhā śabdaiḥ śabditāni munīśvaraiḥ
śailādiruvāca
punaḥ punaḥ pravakṣyāmi śivarūpāṇi te mune
bahubhirbahudhā śabdaiḥ śabditāni munīśvaraiḥ
kṣetrajñaḥ prakṛtirvyaktaṃ kālātmeti munīśvaraiḥ
ucyate kaiścidācāryairāgamārṇavapāragaiḥ
kṣetrajñaṃ puruṣaṃ prāhuḥ pradhānaṃ prakṛtiṃ budhāḥ
vikārajātaṃ niḥśeṣaṃ prakṛtervyaktamityapi
pradhānavyaktayoḥ kālaḥ pariṇāmaikakāraṇam
taccatuṣṭayamīśasya rūpāṇāṃ hi catuṣṭayam
hiraṇyagarbhaṃ puruṣaṃ pradhānaṃ vyaktarūpiṇam
kathayanti śivaṃ kecidācāryāḥ parameśvaram
hiraṇyagarbhaḥ kartāsya bhoktā viśvasya pūruṣaḥ
vikārajātaṃ vyaktākhyaṃ pradhānaṃ kāraṇaṃ param
teṣāṃ catuṣṭayaṃ buddheḥ śivarūpacatuṣṭayam
procyate śaṅkarādanyadasti vastu na kiṃcana
piṇḍajātisvarūpī tu kathyate kaiścid īśvaraḥ
carācaraśarīrāṇi piṇḍākhyāny akhilāny api
sāmānyāni samastāni mahāsāmānyameva ca
kathyante jātiśabdena tāni rūpāṇi dhīmataḥ
virāṭ hiraṇyagarbhātmā kaiścidīśo nigadyate
hiraṇyagarbho lokānāṃ heturlokātmako virāṭ
sūtrāvyākṛtarūpaṃ taṃ śivaṃ śaṃsanti kecana
avyākṛtaṃ pradhānaṃ hi tadrūpaṃ parameṣṭhinaḥ
lokā yenaiva tiṣṭhanti sūtre maṇigaṇā iva
tatsūtramiti vijñeyaṃ rūpamadbhutavikramam
antaryāmī paraḥ kaiścitkaiścidīśaḥ prakīrtyate
svayaṃjyotiḥ svayaṃvedyaḥ śivaḥ śaṃbhurmaheśvaraḥ
sarveṣāmeva bhūtānāmantaryāmī śivaḥ smṛtaḥ
sarveṣāmeva bhūtānāṃ paratvātpara ucyate
paramātmā śivaḥ śaṃbhuḥ śaṅkaraḥ parameśvaraḥ
prājñataijasaviśvākhyaṃ tasya rūpatrayaṃ viduḥ
suṣuptisvapnajāgrantamavasthātrayameva tat
virāṭ hiraṇyagarbhākhyam avyākṛtapadāhvayam
turīyasya śivasyāsya avasthātrayagāminaḥ
hiraṇyagarbhaḥ puruṣaḥ kāla ity eva kīrtitāḥ
tisro 'vasthā jagatsṛṣṭisthitisaṃhārahetavaḥ
bhavaviṣṇuviriñcākhyamavasthātrayamīśituḥ
ārādhya bhaktyā muktiṃ ca prāpnuvanti śarīriṇaḥ
kartā kriyā ca kāryaṃ ca karaṇaṃ ceti sūribhiḥ
śaṃbhoścatvāri rūpāṇi kīrtyante parameṣṭhinaḥ
pramātā ca pramāṇaṃ ca prameyaṃ pramitistathā
catvāryetāni rūpāṇi śivasyaiva na saṃśayaḥ
īśvarāvyākṛtaprāṇavirāḍbhūtendriyātmakam
śivasyaiva vikāro 'yaṃ samudrasyeva vīcayaḥ
īśvaraṃ jagatāmāhurnimittaṃ kāraṇaṃ tathā
avyākṛtaṃ pradhānaṃ hi taduktaṃ vedavādibhiḥ
hiraṇyagarbhaḥ prāṇākhyo virāṭ lokātmakaḥ smṛtaḥ
mahābhūtāni bhūtāni kāryāṇi indriyāṇi ca
śivasyaitāni rūpāṇi śaṃsanti munisattamāḥ
paramātmā śivādanyo nāstīti kavayo viduḥ
śivajātāni tattvāni pañcaviṃśanmanīṣibhiḥ
uktāni na tadanyāni salilādūrmivṛndavat
pañcaviṃśatpadārthebhyaḥ śivatattvaṃ paraṃ viduḥ
tāni tasmādananyāni suvarṇakaṭakādivat
sadāśiveśvarādyāni tattvāni śivatattvataḥ
jātāni na tadanyāni mṛddravyaṃ kuṃbhabhedavat
māyā vidyā kriyā śaktirjñānaśaktiḥ kriyāmayī
jātāḥ śivānna saṃdehaḥ kiraṇā iva sūryataḥ
sarvātmakaṃ śivaṃ devaṃ sarvāśrayavidhāyinam
bhajasva sarvabhāvena śreyaścetprāptumicchasi
iti śrīliṅgamahāpurāṇe uttarabhāge ṣoḍaśo 'dhyāyaḥ
sanatkumāra uvāca
bhūyo devagaṇaśreṣṭha śivamāhātmyamuttamam
śṛṇvato nāsti me tṛptis tvadvākyāmṛtapānataḥ
kathaṃ śarīrī bhagavān kasmādrudraḥ pratāpavān
sarvātmā ca kathaṃ śambhuḥ kathaṃ pāśupataṃ vratam
kathaṃ vā devamukhyaiśca śruto dṛṣṭaśca śaṅkaraḥ
śailādiruvāca
avyaktādabhavatsthāṇuḥ śivaḥ paramakāraṇam
sa sarvakāraṇopeta ṛṣir viśvādhikaḥ prabhuḥ
devānāṃ prathamaṃ devaṃ jāyamānaṃ mukhāmbujāt
dadarśa cāgre brahmāṇaṃ cājñayā tamavaikṣata
dṛṣṭo rudreṇa deveśaḥ sasarja sakalaṃ ca saḥ
varṇāśramavyavasthāśca sthāpayāmāsa vai virāṭ
somaṃ sasarja yajñārthaṃ somādidamajāyata
caruśca vahniryajñaśca vajrapāṇiḥ śacīpatiḥ
viṣṇurnārāyaṇaḥ śrīmān sarvaṃ somamayaṃ jagat
rudrādhyāyena te devā rudraṃ tuṣṭuvurīśvaram
prasannavadanastasthau devānāṃ madhyataḥ prabhuḥ
apahṛtya ca vijñānameṣāmeva maheśvaraḥ
devā hyapṛcchaṃstaṃ devaṃ ko bhavāniti śaṅkaram
abravīdbhagavānrudro hyahamekaḥ purātanaḥ
āsaṃ prathama evāhaṃ vartāmi ca surottamāḥ
bhaviṣyāmi ca loke 'sminmatto nānyaḥ kutaścana
vyatiriktaṃ na matto 'sti nānyat kiṃcit surottamāḥ
nityo 'nityo 'hamanagho brahmāhaṃ brahmaṇaspatiḥ
diśaśca vidiśaścāhaṃ prakṛtiśca pumānaham
triṣṭubjagatyanuṣṭup ca chando'haṃ tanmayaḥ śivaḥ
satyo'haṃ sarvagaḥ śāntastretāgnirgauravaṃ guruḥ
gaurahaṃ gahvaraścāhaṃ nityaṃ gahanagocaraḥ
jyeṣṭho'haṃ sarvatattvānāṃ variṣṭho'ham apāṃ patiḥ
āpo'haṃ bhagavānīśas tejo'haṃ vedirapyaham
ṛgvedo'haṃ yajurvedaḥ sāmavedo'ham ātmabhūḥ
atharvaṇo'haṃ mantro'haṃ tathā cāṅgirasāṃ varaḥ
itihāsapurāṇāni kalpo'haṃ kalpanāpyaham
akṣaraṃ ca kṣaraṃ cāhaṃ kṣāntiḥ śāntirahaṃ kṣamā
guhyo'haṃ sarvavedeṣu vareṇyo'ham ajo'pyaham
puṣkaraṃ ca pavitraṃ ca madhyaṃ cāhaṃ tataḥ param
bahiścāhaṃ tathā cāntaḥ purastādahamavyayaḥ
jyotiścāhaṃ tamaścāhaṃ brahmā viṣṇurmaheśvaraḥ
buddhiścāhamahaṅkārastanmātrāṇīndriyāṇi ca
evaṃ sarvaṃ ca māmeva yo veda surasattamāḥ
sa eva sarvavitsarvaṃ sarvātmā parameśvaraḥ
gāṃ gobhirbrāhmaṇān sarvān brāhmaṇyena havīṃṣi ca
āyuṣāyustathā satyaṃ satyena surasattamāḥ
dharmaṃ dharmeṇa sarvāṃśca tarpayāmi svatejasā
ityādau bhagavānuktvā tatraivāntaradhīyata
nāpaśyanta tato devaṃ rudraṃ paramakāraṇam
te devāḥ paramātmānaṃ rudraṃ dhyāyanti śaṅkaram
sanārāyaṇakā devāḥ sendrāśca munayastathā
tathordhvabāhavo devā rudraṃ stunvanti śaṃkaram
iti śrīliṅgamahāpurāṇe uttarabhāge saptadaśo 'dhyāyaḥ
devā ūcuḥ
ya eṣa bhagavān rudro brahmaviṣṇumaheśvarāḥ
skandaścāpi tathā cendro bhuvanāni caturdaśa
aśvinau grahatārāśca nakṣatrāṇi ca khaṃ diśaḥ
bhūtāni ca tathā sūryaḥ somaścāṣṭau grahāstathā
prāṇaḥ kālo yamo mṛtyuramṛtaḥ parameśvaraḥ
bhūtaṃ bhavyaṃ bhaviṣyacca vartamānaṃ maheśvaraḥ
viśvaṃ kṛtsnaṃ jagatsarvaṃ satyaṃ tasmai namonamaḥ
tvamādau ca tathā bhūto bhūrbhuvaḥ svastathaiva ca
ante tvaṃ viśvarūpo 'si śīrṣaṃ tu jagataḥ sadā
brahmaikastvaṃ dvitridhārthamadhaśca tvaṃ sureśvaraḥ
śāntiśca tvaṃ tathā puṣṭistuṣṭiścāpyahutaṃ hutam
viśvaṃ caiva tathāviśvaṃ dattaṃ vādattam īśvaram
kṛtaṃ cāpyakṛtaṃ devaṃ paramapyaparaṃ dhruvam
parāyaṇaṃ satāṃ caiva hyasatāmapi śaṅkaram
apāma somam amṛtā abhūmāganma jyotiravidāma devān
kiṃ nūnam asmān kṛṇavad arātiḥ kimu dhūrtiramṛtaṃ martyasya
etajjagaddhitaṃ divyamakṣaraṃ sūkṣmamavyayam
prājāpatyaṃ pavitraṃ ca saumyamagrāhyamavyayam
agrāhyeṇāpi vā grāhyaṃ vāyavyena samīraṇaḥ
saumyena saumyaṃ grasati tejasā svena līlayā
tasmai namo 'pasaṃhartre mahāgrāsāya śūline
hṛdisthā devatāḥ sarvā hṛdi prāṇe pratiṣṭhitāḥ
hṛdi tvamasi yo nityaṃ tisro mātrāḥ parastu saḥ
śiraścottarataścaiva pādau dakṣiṇatastathā
yo vai cottarataḥ sākṣātsa oṅkāraḥ sanātanaḥ
oṅkāro yaḥ sa eveha praṇavo vyāpya tiṣṭhati
anantastārasūkṣmaṃ ca śuklaṃ vaidyutameva ca
paraṃ brahmā sa īśāna eko rudraḥ sa eva ca
bhavānmaheśvaraḥ sākṣānmahādevo na saṃśayaḥ
ūrdhvamunnāmayatyeva sa oṅkāraḥ prakīrtitaḥ
prāṇānavati yastasmāt praṇavaḥ parikīrtitaḥ
sarvaṃ vyāpnoti yastasmātsarvavyāpī sanātanaḥ
brahmā hariśca bhagavānādyantaṃ nopalabdhavān
tathānye ca tato 'nanto rudraḥ paramakāraṇam
yastārayati saṃsārāttāra ityabhidhīyate
sūkṣmo bhūtvā śarīrāṇi sarvadā hyadhitiṣṭhati
tasmātsūkṣmaḥ samākhyāto bhagavannīlalohitaḥ
nīlaśca lohitaścaiva pradhānapuruṣānvayāt
skandate 'sya yataḥ śukraṃ tathā śukram apaiti ca
vidyotayati yastasmādvaidyutaḥ parigīyate
bṛhattvād bṛṃhaṇatvācca bṛhate ca parāpare
tasmādbṛṃhati yasmāddhi paraṃ brahmeti kīrtitam
advitīyo 'tha bhagavāṃsturīyaḥ parameśvaraḥ
īśānamasya jagataḥ svardṛśāṃ cakṣur īśvaram
īśānamindrasūrayaḥ sarveṣāmapi sarvadā
īśānaḥ sarvavidyānāṃ yattadīśāna ucyate
yadīkṣate ca bhagavānnirīkṣyamiti cājñayā
ātmajñānaṃ mahādevo yogaṃ gamayati svayam
bhagavāṃścocyate devo devadevo maheśvaraḥ
sarvāṃllokānkrameṇaiva yo gṛhṇati maheśvaraḥ
visṛjatyeṣa deveśo vāsayatyapi līlayā
eṣo hi devaḥ pradiśo 'nusarvāḥ pūrvo hi jātaḥ sa u garbhe antaḥ
sa eva jātaḥ sa janiṣyamāṇaḥ pratyaṅmukhastiṣṭhati sarvatomukhaḥ
upāsitavyaṃ yatnena tadetatsadbhiravyayam
yato vāco nivartante hyaprāpya manasā saha
tadagrahaṇameveha yadvāgvadati yatnataḥ
aparaṃ ca paraṃ veti parāyaṇamiti svayam
vadanti vācaḥ sarvajñaṃ śaṅkaraṃ nīlalohitam
eṣa sarvo namastasmai puruṣaḥ piṅgalaḥ śivaḥ
sa eṣa sa mahārudro viśvaṃ bhūtaṃ bhaviṣyati
bhuvanaṃ bahudhā jātaṃ jāyamānamitastataḥ
hiraṇyabāhurbhagavān hiraṇyapatirīśvaraḥ
aṃbikāpatirīśāno hemaretā vṛṣadhvajaḥ
umāpatirvirūpākṣo viśvasṛgviśvavāhanaḥ
brahmāṇaṃ vidadhe yo 'sau putramagre sanātanam
prahiṇoti sma tasyaiva jñānamātmaprakāśakam
tamekaṃ puruṣaṃ rudraṃ puruhutaṃ puruṣṭutam
vālāgramātraṃ hṛdayasya madhye viśvaṃ devaṃ vahnirūpaṃ vareṇyam
tamātmasthaṃ ye 'nupaśyanti dhīrāsteṣāṃ śāntiḥ śāśvatī netareṣām
mahato yo mahīyāṃśca hyaṇorapyaṇuravyayaḥ
guhāyāṃ nihitaścātmā jantorasya maheśvaraḥ
veśmabhūto 'sya viśvasya kamalastho hṛdi svayam
gahvaraṃ gahanaṃ tatsthaṃ tasyāntaścordhvataḥ sthitaḥ
tatrāpi dahraṃ gaganam oṅkāraṃ parameśvaram
vālāgramātraṃ tanmadhye ṛtaṃ paramakāraṇam
satyaṃ brahma mahādevaṃ puruṣaṃ kṛṣṇapiṅgalam
ūrdhvaretasam īśānaṃ virūpākṣamajodbhavam
adhitiṣṭhati yoniṃ yo yoniṃ vācaika īśvaraḥ
dehaṃ pañcavidhaṃ yena tamīśānaṃ purātanam
prāṇeṣvantarmanaso liṅgamāhuryasminkrodho yā ca tṛṣṇā kṣamā ca
tṛṣṇāṃ chittvā hetujālasya mūlaṃ buddhyā cintyaṃ sthāpayitvā ca rudre
ekaṃ tamāhurvai rudraṃ śāśvataṃ parameśvaram
parātparataraṃ vāpi parātparataraṃ dhruvam
brahmaṇo janakaṃ viṣṇorvahnervāyoḥ sadāśivam
dhyātvāgninā ca śodhyāṅgaṃ viśodhya ca pṛthakpṛthak
pañcabhūtāni saṃyamya mātrāvidhiguṇakramāt
mātrāḥ pañca catasraśca trimātrā dvistataḥ param
ekamātramamātraṃ hi dvādaśānte vyavasthitam
sthitvā sthāpyāmṛto bhūtvā vrataṃ pāśupataṃ caret
etadvrataṃ pāśupataṃ cariṣyāmi samāsataḥ
agnimādhāya vidhivad ṛgyajuḥsāmasaṃbhavaiḥ
upoṣitaḥ śuciḥ snātaḥ śuklāṃbaradharaḥ svayam
śuklayajñopavīti ca śuklamālyānulepanaḥ
juhuyād virajo vidvān virajāśca bhaviṣyati
vāyavaḥ pañca śudhyatāṃ vāṅmanaścaraṇādayaḥ
śrotraṃ jihvā tataḥ prāṇastato buddhistathaiva ca
śiraḥ pāṇistathā pārśvaṃ pṛṣṭhodaramanantaram
jaṅghe śiśnam upasthaṃ ca pāyurmeḍhraṃ tathaiva ca
tvacā māṃsaṃ ca rudhiraṃ medo 'sthīni tathaiva ca
śabdaḥ sparśaṃ ca rūpaṃ ca raso gandhastathaiva ca
bhūtāni caiva śudhyantāṃ dehe medādayastathā
annaṃ prāṇe mano jñānaṃ śudhyantāṃ vai śivecchayā
hutvājyena samidbhiśca caruṇā ca yathākramam
upasaṃhṛtya rudrāgniṃ gṛhītvā bhasma yatnataḥ
agnirityādinā dhīmān vimṛjyāṅgāni saṃspṛśet
etatpāśupataṃ divyaṃ vrataṃ pāśavimocanam
brāhmaṇānāṃ hitaṃ proktaṃ kṣatriyāṇāṃ tathaiva ca
vaiśyānāmapi yogyānāṃ yatīnāṃ tu viśeṣataḥ
vānaprasthāśramasthānāṃ gṛhasthānāṃ satāmapi
vimuktirvidhinānena dṛṣṭvā vai brahmacāriṇām
agnirityādinā bhasma gṛhītvā hyagnihotrajam
so 'pi pāśupato vipro vimṛjyāṅgāni saṃspṛśet
bhasmācchanno dvijo vidvān mahāpātakasaṃbhavaiḥ
pāpair vimucyate sadyo mucyate ca na saṃśayaḥ
vīryam agneryato bhasma vīryavānbhasmasaṃyutaḥ
bhasmasnānarato vipro bhasmaśāyī jitendriyaḥ
sarvapāpavinirmuktaḥ śivasāyujyamāpnuyāt
tasmātsarvaprayatnena bhūtyaṅgaṃ pūjayed budhaḥ
rerekāro na kartavyas tuṃtuṃkārastathaiva ca
na tatkṣamati deveśo brahmā vā yadi keśavaḥ
mama putro bhasmadhārī gaṇeśaśca varānane
teṣāṃ viruddhaṃ yattyājyaṃ sa yāti narakārṇavam
gṛhastho brahmahīno'pi tripuṇḍraṃ yo na kārayet
pūjā karma kriyā tasya dānaṃ snānaṃ tathaiva ca
niṣphalaṃ jāyate sarvaṃ yathā bhasmani vai hutam
tasmācca sarvakāryeṣu tripuṇḍraṃ dhārayedbudhaḥ
ityuktvā bhagavānbrahmā stutvā devaiḥ samaṃ prabhuḥ
bhasmācchannaiḥ svayaṃ channo virarāma viśāṃpate
atha teṣāṃ prasādārthaṃ paśūnāṃ patirīśvaraḥ
sagaṇaścāṃbayā sārdhaṃ sānnidhyamakarotprabhuḥ
atha saṃnihitaṃ rudraṃ tuṣṭuvuḥ surapuṅgavam
rudrādhyāyena sarveśaṃ devadevam umāpatim
devo'pi devānālokya ghṛṇayā vṛṣabhadhvajaḥ
tuṣṭo'smītyāha devebhyo varaṃ dātuṃ surārihā
iti śrīliṅgamahāpurāṇe uttarabhāge 'ṣṭādaśo 'dhyāyaḥ
śailādiruvāca
taṃ prabhuṃ prītamanasaṃ praṇipatya vṛṣadhvajam
apṛcchanmunayo devāḥ prītikaṇṭakitatvacaḥ
devā ūcuḥ
bhagavān kena mārgeṇa pūjanīyo dvijātibhiḥ
kutra vā kena rūpeṇa vaktumarhasi śaṅkara
kasyādhikāraḥ pūjāyāṃ brāhmaṇasya kathaṃ prabho
kṣatriyāṇāṃ kathaṃ deva vaiśyānāṃ vṛṣabhadhvaja
strīśūdrāṇāṃ kathaṃ vāpi kuṇḍagolādināṃ tu vā
hitāya jagatāṃ sarvamasmākaṃ vaktumarhasi
sūta uvāca
teṣāṃ bhāvaṃ samālokya munīnāṃ nīlalohitaḥ
prāha gaṃbhīrayā vācā maṇḍalasthaḥ sadāśivaḥ
maṇḍale cāgrataḥ paśyandevadevaṃ sahomayā
devāśca munayaḥ sarve vidyutkoṭisamaprabham
aṣṭabāhuṃ caturvaktraṃ dvādaśākṣaṃ mahābhujam
ardhanārīśvaraṃ devaṃ jaṭāmukuṭadhāriṇam
sarvābharaṇasaṃyuktaṃ raktamālyānulepanam
raktāṃbaradharaṃ sṛṣṭisthitisaṃhārakārakam
tasya pūrvamukhaṃ pītaṃ prasannaṃ puruṣātmakam
aghoraṃ dakṣiṇaṃ vaktraṃ nīlāñjanacayopamam
daṃṣṭrākarālamatyugraṃ jvālāmālāsamāvṛtam
raktaśmaśruṃ jaṭāyuktaṃ cottare vidrumaprabham
prasannaṃ vāmadevākhyaṃ varadaṃ viśvarūpiṇam
paścimaṃ vadanaṃ tasya gokṣīradhavalaṃ śubham
muktāphalamayairhārairbhūṣitaṃ tilakojjvalam
sadyojātamukhaṃ divyaṃ bhāskarasya smarāriṇaḥ
ādityam agrataḥ paśyanpūrvavaccaturānanam
bhāskaraṃ purato devaṃ caturvaktraṃ ca pūrvavat
bhānuṃ dakṣiṇato devaṃ caturvaktraṃ ca pūrvavat
ravimuttarato 'paśyanpūrvavaccaturānanam
vistārāṃ maṇḍale pūrve uttarāṃ dakṣiṇe sthitām
bodhanīṃ paścime bhāge maṇḍalasya prajāpateḥ
adhyāyanīṃ ca kauberyāmekavaktrāṃ caturbhujām
sarvābharaṇasampannāḥ śaktayaḥ sarvasaṃmatāḥ
brahmāṇaṃ dakṣiṇe bhāge viṣṇuṃ vāme janārdanam
ṛgyajuḥsāmamārgeṇa mūrtitrayamayaṃ śivam
īśānaṃ varadaṃ devamīśānaṃ parameśvaram
brahmāsanasthaṃ varadaṃ dharmajñānāsanopari
vairāgyaiśvaryasaṃyukte prabhūte vimale tathā
sāraṃ sarveśvaraṃ devamārādhyaṃ paramaṃ sukham
sitapaṅkajamadhyasthaṃ dīptādyair abhisaṃvṛtam
dīptāṃ dīpaśikhākārāṃ sūkṣmāṃ vidyutprabhāṃ śubhām
jayām agniśikhākārāṃ prabhāṃ kanakasaprabhām
vibhūtiṃ vidrumaprakhyāṃ vimalāṃ padmasannibhām
amoghāṃ karṇikākārāṃ vidyutaṃ viśvavarṇinīm
caturvaktrāṃ caturvarṇāṃ devīṃ vai sarvatomukhīm
somamaṅgārakaṃ devaṃ budhaṃ buddhimatāṃ varam
bṛhaspatiṃ bṛhadbuddhiṃ bhārgavaṃ tejasāṃ nidhim
mandaṃ mandagatiṃ caiva samantāttasya te sadā
sūryaṃ śivo jagannāthaḥ somaḥ sākṣādumā svayam
pañcabhūtāni śeṣāṇi tanmayaṃ ca carācaram
dṛṣṭvaiva munayaḥ sarve devadevamumāpatim
kṛtāñjalipuṭāḥ sarve munayo devatāstathā
astuvan vāgbhir iṣṭābhir varadaṃ nīlalohitam
ṛṣaya ūcuḥ
namaḥ śivāya rudrāya kadrudrāya pracetase
mīḍhuṣṭamāya śarvāya śipiviṣṭāya raṃhase
prabhūte vimale sāre hyādhāre parame sukhe
navaśaktyāvṛtaṃ devaṃ padmasthaṃ bhāskaraṃ prabhum
ādityaṃ bhāskaraṃ bhānuṃ raviṃ devaṃ divākaram
umāṃ prabhāṃ tathā prajñāṃ saṃdhyāṃ sāvitrikāmapi
vistārām uttarāṃ devīṃ bodhanīṃ praṇamāmyaham
āpyāyanīṃ ca varadāṃ brahmāṇaṃ keśavaṃ haram
somādivṛndaṃ ca yathākrameṇa sampūjya mantrairvihitakrameṇa
smarāmi devaṃ ravimaṇḍalasthaṃ sadāśivaṃ śaṅkaramādidevam
indrādidevāṃśca tatheśvarāṃśca nārāyaṇaṃ padmajamādidevam
prāgādyadhordhvaṃ ca yathākrameṇa vajrādipadmaṃ ca tathā smarāmi
siṃdūravarṇāya samaṇḍalāya suvarṇavajrābharaṇāya tubhyam
padmābhanetrāya sapaṅkajāya brahmendranārāyaṇakāraṇāya
rathaṃ ca saptāśvamanūruvīraṃ gaṇaṃ tathā saptavidhaṃ krameṇa
ṛtupravāheṇa ca vālakhilyān smarāmi mandehagaṇakṣayaṃ ca
hutvā tilādyair vividhais tathāgnau punaḥ samāpyaiva tathaiva sarvam
udvāsya hṛtpaṅkajamadhyasaṃsthaṃ smarāmi biṃbaṃ tava devadeva
smarāmi biṃbāni yathākrameṇa raktāni padmāmalalocanāni
padmaṃ ca savye varadaṃ ca vāme kare tathā bhūṣitabhūṣaṇāni
daṃṣṭrākarālaṃ tava divyavaktraṃ vidyutprabhaṃ daityabhayaṅkaraṃ ca
smarāmi rakṣābhirataṃ dvijānāṃ mandeharakṣogaṇabhartsanaṃ ca
somaṃ sitaṃ bhūmijam agnivarṇaṃ cāmīkarābhaṃ budhamindusūnum
bṛhaspatiṃ kāñcanasaṃnikāśaṃ śukraṃ sitaṃ kṛṣṇataraṃ ca mandam
smarāmi savyamabhayaṃ vāmamūrugataṃ varam
sarveṣāṃ mandaparyantaṃ mahādevaṃ ca bhāskaram
pūrṇenduvarṇena ca puṣpagandhaprasthena toyena śubhena pūrṇam
pātraṃ dṛḍhaṃ tāmramayaṃ prakalpya dāsye tavārghyaṃ bhagavanprasīda
namaḥ śivāya devāya īśvarāya kapardine
rudrāya viṣṇave tubhyaṃ brahmaṇe sūryamūrtaye
sūta uvāca
yaḥ śivaṃ maṇḍale devaṃ sampūjyaivaṃ samāhitaḥ
prātarmadhyāhnasāyāhne paṭhetstavamanuttamam
itthaṃ śivena sāyujyaṃ labhate nātra saṃśayaḥ
iti śrīliṅgamahāpurāṇe uttarabhāge ekonaviṃśo'dhyāyaḥ
sūta uvāca
ato rudro mahādevo maṇḍalasthaḥ pitāmahaḥ
pūjyo vai brāhmaṇānāṃ ca kṣatriyāṇāṃ viśeṣataḥ
vaiśyānāṃ naiva śūdrāṇāṃ śuśrūṣāṃ pūjakasya ca
strīṇāṃ naivādhikāro 'sti pūjādiṣu na saṃśayaḥ
strīśūdrāṇāṃ dvijendraiśca pūjayā tatphalaṃ bhavet
nṛpāṇāmupakārārthaṃ brāhmaṇādyairviśeṣataḥ
evaṃ sampūjayeyur vai brāhmaṇādyāḥ sadāśivam
ityuktvā bhagavān rudrastatraivāntaradhātsvayam
te devā munayaḥ sarve śivamuddiśya śaṅkaram
praṇemuśca mahātmāno rudradhyānena vihvalāḥ
jagmur yathāgataṃ devā munayaśca tapodhanāḥ
tasmād abhyarcayennityamādityaṃ śivarūpiṇam
dharmakāmārthamuktyarthaṃ manasā karmaṇā girā
ṛṣaya ūcuḥ
romaharṣaṇa sarvajña sarvaśāstrabhṛtāṃ vara
vyāsaśiṣya mahābhāga vāhneyaṃ vada sāṃpratam
śivena devadevena bhaktānāṃ hitakāmyayā
vedāt ṣaḍaṅgāduddhṛtya sāṃkhyayogācca sarvataḥ
tapaśca vipulaṃ taptvā devadānavaduścaram
arthadeśādisaṃyuktaṃ gūḍhamajñānaninditam
varṇāśramakṛtairdharmairviparītaṃ kvacitsamam
śivena kathitaṃ śāstraṃ dharmakāmārthamuktaye
śatakoṭipramāṇena tatra pūjā kathaṃ vibhoḥ
snānayogādayo vāpi śrotuṃ kautūhalaṃ hi naḥ
sūta uvāca
purā sanatkumāreṇa merupṛṣṭhe suśobhane
pṛṣṭo nandīśvaro devaḥ śailādiḥ śivasaṃmataḥ
pṛṣṭo'yaṃ praṇipatyaivaṃ munimukhyaiśca sarvataḥ
tasmai sanatkumārāya nandinā kulanandinā
kathitaṃ yacchivajñānaṃ śṛṇvantu munipuṅgavāḥ
śaivaṃ saṃkṣipya vedoktaṃ śivena paribhāṣitam
stutinindādirahitaṃ sadyaḥ pratyayakārakam
guruprasādajaṃ divyamanāyāsena muktidam
sanatkumāra uvāca
bhagavansarva bhūteśa nandīśvara maheśvara
kathaṃ pūjādayaḥ śaṃbhordharmakāmārthamuktaye
vaktumarhasi śailāde vinayenāgatāya me
sūta uvāca
samprekṣya bhagavānnandī niśamya vacanaṃ punaḥ
kālavelādhikārādyam avadad vadatāṃ varaḥ
śailādir uvāca
gurutaḥ śāstrataścaivamadhikāraṃ bravīmyaham
gauravādeva saṃjñaiṣā śivācāryasya nānyathā
svayamācarate yastu ācāre sthāpayatyapi
ācinoti ca śāstrārthān ācāryastena cocyate
tasmādvedārthatattvajñamācāryaṃ bhasmaśāyinam
gurumanveṣayedbhaktaḥ subhagaṃ priyadarśanam
pratipannaṃ janānandaṃ śrutismṛtipathānugam
vidyayābhayadātāraṃ laulyacāpalyavarjitam
ācārapālakaṃ dhīraṃ samayeṣu kṛtāspadam
taṃ dṛṣṭvā sarvabhāvena pūjayecchivavadgurum
ātmanā ca dhanenaiva śraddhāvittānusārataḥ
tāvadārādhayecchiṣyaḥ prasanno 'sau yathā bhavet
suprasanne mahābhāge sadyaḥ pāśakṣayo bhavet
gururmānyo guruḥ pūjyo gurureva sadāśivaḥ
saṃvatsaratrayaṃ vātha śiṣyānviprānparīkṣayet
prāṇadravyapradānena ādeśaiśca itastataḥ
uttamaścādhame yojyo nīca uttamavastuṣu
ākṛṣṭāstāḍitā vāpi ye viṣādaṃ na yānti vai
te yogyāḥ śivadharmiṣṭhāḥ śivadharmaparāyaṇāḥ
saṃyatā dharmasampannāḥ śrutismṛtipathānugāḥ
sarvadvandvasahā dhīrā nityamudyuktacetasaḥ
paropakāraniratā guruśuśrūṣaṇe ratāḥ
ārjavā mārdavāḥ svasthā anukūlāḥ priyaṃvadāḥ
amānino buddhimantastyaktaspardhā gataspṛhāḥ
śaucācāraguṇopetā dambhamātsaryavarjitāḥ
yogyā evaṃ dvijāḥ sarve śivabhaktiparāyaṇāḥ
evaṃvṛttasamopetā vāṅmanaḥkāyakarmabhiḥ
śodhyā evaṃvidhāścaiva tattvānāṃ ca viśuddhaye
śuddho vinayasampanno mithyākaṭukavarjitaḥ
gurvājñāpālakaścaiva śiṣyo 'nugrahamarhati
guruśca śāstravit prājñas tapasvī janavatsalaḥ
lokācārarato hyevaṃ tattvavinmokṣadaḥ smṛtaḥ
sarvalakṣaṇasampannaḥ sarvaśāstraviśāradaḥ
sarvopāyavidhānajñastattvahīnasya niṣphalam
svasaṃvedya pare tattve niścayo yasya nātmani
ātmano 'nugraho nāsti parasyānugrahaḥ katham
prabuddhastu dvijo yastu sa śuddhaḥ sādhayatyapi
tattvahīne kuto bodhaḥ kuto hyātmaparigrahaḥ
parigrahavinirmuktāste sarve paśava uditāḥ
paśubhiḥ preritā ye tu sarve te paśavaḥ smṛtāḥ
tasmāt tattvavido ye tu te muktā mocayanty api
saṃvittijananaṃ tattvaṃ parānandasamudbhavam
tattvaṃ tu viditaṃ yena sa evānandadarśakaḥ
na punarnāmamātreṇa saṃvittirahitastu yaḥ
anyo 'nyaṃ tārayennaiva kiṃ śilā tārayecchilām
yeṣāṃ tannāmamātreṇa muktirvai nāmamātrikā
yogināṃ darśanādvāpi sparśanādbhāṣaṇādapi
sadyaḥ saṃjāyate cājñā pāśopakṣayakāriṇī
athavā yogamārgeṇa śiṣyadehaṃ praviśya ca
bodhayed eva yogena sarvatattvāni śodhya ca
ṣaḍardhaśuddhir vihitā jñānayogena yoginām
śiṣyaṃ parīkṣya dharmajñaṃ dhārmikaṃ vedapāragam
brāhmaṇaṃ kṣatriyaṃ vaiśyaṃ bahudoṣavivarjitam
jñānena jñeyamālokya karṇāt karṇāgatena tu
dīpāddīpo yathā cānyaḥ saṃcared vidhivad guruḥ
bhauvanaṃ ca padaṃ caiva varṇākhyaṃ mātramuttamam
kālādhvaraṃ mahābhāga tattvākhyaṃ sarvasaṃmatam
bhidyate yasya sāmarthyād ājñāmātreṇa sarvataḥ
tasya siddhiśca muktiśca gurukāruṇyasaṃbhavā
pṛthivyādīni bhūtāni āviśanti ca bhauvane
śabdaḥ sparśastathā rūpaṃ raso gandhaśca bhāvataḥ
padaṃ varṇākhyakaṃ vipra buddhīndriyavikalpanam
karmendriyāṇi mātraṃ hi mano buddhirataḥ param
ahaṅkāramathāvyaktaṃ kālādhvaramiti smṛtam
puruṣādiviriñcyantamunmanatvaṃ parātparam
tatheśatvamiti proktaṃ sarvatattvārthabodhakam
ayogī naiva jānāti tattvaśuddhiṃ śivātmikām
iti śrīliṅgamahāpurāṇe uttarabhāge viṃśo'dhyāyaḥ
sūta uvāca
parīkṣya bhūmiṃ vidhivadgandhavarṇarasādibhiḥ
alaṃkṛtya vitānādyairīśvarāvāhanakṣamām
ekahastapramāṇena maṇḍalaṃ parikalpayet
ālikhetkamalaṃ madhye pañcaratnasamanvitam
cūrṇairaṣṭadalaṃ vṛttaṃ sitaṃ vā raktameva ca
parivāreṇa saṃyuktaṃ bahuśobhāsamanvitam
āvāhya karṇikāyāṃ tu śivaṃ paramakāraṇam
arcayetsarvayatnena yathāvibhavavistaram
daleṣu siddhayaḥ proktāḥ karṇikāyāṃ mahāmune
vairāgyajñānanālaṃ ca dharmakandaṃ manoramam
vāmā jyeṣṭhā ca raudrī ca kālī vikaraṇī tathā
balavikaraṇī caiva balapramathinī kramāt
sarvabhūtasya damanī kesareṣu ca śaktayaḥ
manonmanī mahāmāyā karṇikāyāṃ śivāsane
vāmadevādibhiḥ sārdhaṃ dvandvanyāyena vinyaset
manonmanaṃ mahādevaṃ manonmanyātha madhyataḥ
sūryasomāgnisaṃbandhātpraṇavākhyaṃ śivātmakam
puruṣaṃ vinyasedvaktraṃ pūrve patre raviprabham
aghoraṃ dakṣiṇe pattre nīlāñjanacayopamam
uttare vāmadevākhyaṃ japākusumasannibham
sadyaṃ paścimapatre tu gokṣīradhavalaṃ nyaset
īśānaṃ karṇikāyāṃ tu śuddhasphaṭikasannibham
candramaṇḍalasaṃkāśaṃ hṛdayāyeti mantrataḥ
vāhneye rudradigbhāge śirase dhūmravarcase
śikhāyai ca namaśceti raktābhe nairṛte dale
kavacāyāñjanābhāya iti vāyudale nyaset
astrāyāgniśikhābhāya iti dikṣu pravinyaset
netrebhyaśceti caiśānyāṃ piṅgalebhyaḥ pravinyaset
śivaṃ sadāśivaṃ devaṃ maheśvaramataḥ param
rudraṃ viṣṇuṃ viriñciṃ ca sṛṣṭinyāyena bhāvayet
śivāya rudrarūpāya śāntyatītāya śaṃbhave
śāntāya śāntadaityāya namaścandramase tathā
vedyāya vidyādhārāya vahnaye vahnivarcase
kālāyai ca pratiṣṭhāyai tārakāyāntakāya ca
nivṛttyai dhanadevāya dhārāyai dhāraṇāya ca
mantrairetairmahābhūtavigrahaṃ ca sadāśivam
īśānamukuṭaṃ devaṃ puruṣāsyaṃ purātanam
aghorahṛdayaṃ hṛṣṭaṃ vāmaguhyaṃ maheśvaram
sadyamūrtiṃ smareddevaṃ sadasadvyaktikāraṇam
pañcavaktraṃ daśabhujamaṣṭatriṃśatkalāmayam
sadyamaṣṭaprakāreṇa prabhidya ca kalāmayam
vāmaṃ trayodaśavidhair vibhidya vitataṃ prabhum
aghoramaṣṭadhā kṛtvā kalārūpeṇa saṃsthitam
puruṣaṃ ca caturdhā vai vibhajya ca kalāmayam
īśānaṃ pañcadhā kṛtvā pañcamūrtyā vyavasthitam
haṃsa haṃseti mantreṇa śivabhaktyā samanvitam
oṅkāramātram oṅkāram akāraṃ samarūpiṇam
ā ī ū e tathā aṃbānukrameṇātmarūpiṇam
pradhānasahitaṃ devaṃ pralayotpattivarjitam
aṇoraṇīyāṃsamajaṃ mahato 'pi mahattamam
ūrdhvaretasam īśānaṃ virūpākṣamumāpatim
sahasraśirasaṃ devaṃ sahasrākṣaṃ sanātanam
sahasrahastacaraṇaṃ nādāntaṃ nādavigraham
khadyotasadṛśākāraṃ candrarekhākṛtiṃ prabhum
dvādaśānte bhruvormadhye tālumadhye gale kramāt
hṛddeśe 'vasthitaṃ devaṃ svānandamamṛtaṃ śivam
vidyudvalayasaṃkāśaṃ vidyutkoṭisamaprabham
śyāmaṃ raktaṃ kalākāraṃ śaktitrayakṛtāsanam
sadāśivaṃ smareddevaṃ tattvatrayasamanvitam
vidyāmūrtimayaṃ devaṃ pūjayecca yathākramāt
lokapālāṃstathāstreṇa pūrvādyānpūjayet pṛthak
caruṃ ca vidhināsādya śivāya vinivedayet
ardhaṃ śivāya dattvaiva śeṣārdhena tu homayet
aghoreṇātha śiṣyāya dāpayedbhoktumuttamam
upaspṛśya śucirbhūtvā puruṣaṃ vidhinā yajet
pañcagavyaṃ tataḥ prāśya īśānenābhimantritam
vāmadevena bhasmāṅgī bhasmanoddhūlayet kramāt
karṇayośca japeddevīṃ gāyatrīṃ rudradevatām
sasūtraṃ sapidhānaṃ ca vastrayugmena veṣṭitam
tatpūrvaṃ hemaratnaughairvāsitaṃ vai hiraṇmayam
kalaśānvinyasetpañca pañcabhirbrāhmaṇaistataḥ
homaṃ ca caruṇā kuryādyathāvibhavavistaram
śiṣyaṃ ca vāsayedbhaktaṃ dakṣiṇe maṇḍalasya tu
darbhaśayyāsamārūḍhaṃ śivadhyānaparāyaṇam
aghoreṇa yathānyāyamaṣṭottaraśataṃ punaḥ
ghṛtena hutvā duḥsvapnaṃ prabhāte śodhayenmalam
evaṃ copoṣitaṃ śiṣyaṃ snātaṃ bhūṣitavigraham
navavastrottarīyaṃ ca soṣṇīṣaṃ kṛtamaṅgalam
dukūlādyena vastreṇa netraṃ baddhvā praveśayet
suvarṇapuṣpasaṃmiśraṃ yathāvibhavavistaram
īśānena ca mantreṇa kuryātpuṣpāñjaliṃ prabhoḥ
pradakṣiṇatrayaṃ kṛtvā rudrādhyāyena vā punaḥ
kevalaṃ praṇavenātha śivadhyānaparāyaṇaḥ
dhyātvā tu devadeveśamīśāne saṃkṣipetsvayam
yasminmantre patetpuṣpaṃ tanmantrastasya sidhyati
śivāṃbhasā tu saṃspṛśya aghoreṇa ca bhasmanā
śiṣyamūrdhani vinyasya gandhādyaiḥ śiṣyamarcayet
vāruṇaṃ paramaṃ śreṣṭhaṃ dvāraṃ vai sarvavarṇinām
kṣattriyāṇāṃ viśeṣeṇa dvāraṃ vai paścimaṃ smṛtam
netrāvaraṇamunmucya maṇḍalaṃ darśayettataḥ
kuśāsane tu saṃsthāpya dakṣiṇāmūrtimāsthitaḥ
tattvaśuddhiṃ tataḥ kuryātpañcatattvaprakārataḥ
nivṛttyā rudraparyantamaṇḍamaṇḍodbhavātmaja
pratiṣṭhayā tadūrdhvaṃ ca yāvadavyaktagocaram
viśveśvarāntaṃ vai vidyā kalāmātreṇa suvrata
tadūrdhvamārgaṃ saṃśodhya śivabhaktyā śivaṃ nayet
samarcanāya tattvasya tasya bhogeśvarasya vai
tattvatrayaprabhedena caturbhiruta vā tathā
homayed aṅgamantreṇa śāntyatītaṃ sadāśivam
sadyādibhistu śāntyantaṃ caturbhiḥ kalayā pṛthak
śāntyatītaṃ muniśreṣṭha īśānenāthavā punaḥ
pratyekamaṣṭottaraśataṃ diśā homaṃ tu kārayet
īśānyāṃ pañcamenātha pradhānaṃ parigīyate
samidājyacarūṃl lājān sarṣapāṃś ca yavāṃs tilān
dravyāṇi sapta hotavyaṃ svāhāntaṃ praṇavādikam
teṣāṃ pūrṇāhutirvipra īśānena vidhīyate
sahaṃsena yathānyāyaṃ praṇavādyena suvrata
aghoreṇa ca mantreṇa prāyaścittaṃ vidhīyate
jayādisviṣṭaparyantam agnikāryaṃ krameṇa tu
guṇasaṃkhyāprakāreṇa pradhānena ca yojayet
bhūtāni brahmabhirvāpi maunī bījādibhistathā
atha pradhānamātreṇa prāṇāpānau niyamya ca
ṣaṣṭhena bhedayedātmapraṇavāntaṃ kulākulam
anyo 'nyamupasaṃhṛtya brahmāṇaṃ keśavaṃ haram
rudre rudraṃ tamīśāne śive devaṃ maheśvaram
tasmāt sṛṣṭiprakāreṇa bhāvayedbhavanāśanam
sthāpyātmānam amuṃ jīvaṃ tāḍanaṃ dvāradarśanam
dīpanaṃ grahaṇaṃ caiva bandhanaṃ pūjayā saha
amṛtīkaraṇaṃ caiva kārayedvidhipūrvakam
ṣaṣṭhāntaṃ sadyasaṃyuktaṃ tṛtīyena samanvitam
phaḍantaṃ saṃhṛtiḥ proktā pañcabhūtaprakārataḥ
sadyādyaṣaṣṭhasahitaṃ śikhāntaṃ saphaḍantakam
tāḍanaṃ kathitaṃ dvāraṃ tattvānāmapi yoginaḥ
pradhānaṃ saṃpuṭīkṛtya tṛtīyena ca dīpanam
ādyena saṃpuṭīkṛtya pradhānaṃ grahaṇaṃ smṛtam
pradhānaṃ prathamenaiva saṃpuṭīkṛtya pūrvavat
bandhanaṃ paripūrṇena plāvanaṃ cāmṛtena ca
śāntyatītā tataḥ śāntirvidyā nāma kalāmalā
pratiṣṭhā ca nivṛttiśca kalāsaṃkramaṇaṃ smṛtā
tattvavarṇakalāyuktaṃ bhuvanena yathākramam
mantraiḥ pādaiḥ stavaṃ kuryādviśodhya ca yathāvidhi
ādyena yonibījena kalpayitvā ca pūrvavat
pūjāsamprokṣaṇaṃ viddhi tāḍanaṃ haraṇaṃ tathā
saṃhatasya ca saṃyogaṃ vikṣepaṃ ca yathākramam
arcanā ca tathā garbhadhāraṇaṃ jananaṃ punaḥ
adhikāro bhavedbhānorlayaścaiva viśeṣataḥ
uttamādyaṃ tathāntyena yonibījena suvrata
uddhāre prokṣaṇe caiva tāḍane ca mahāmune
aghoreṇa phaḍantena saṃsṛtiśca na saṃśayaḥ
pratitattvaṃ kramo hyeṣa yogamārgeṇa suvrata
muṣṭinā caiva yāvacca tāvatkālaṃ nayetkramāt
viṣuveṇa tu yogena nivṛttyādi śivāntikam
ekatra samatāṃ yāti nānyathā tu pṛthakpṛthak
nāsāgre dvādaśāntena pṛṣṭhena saha yoginām
kṣantavyamiti viprendra devadevasya śāsanam
hemarājatatāmrādyairvidhinā kalpitena ca
sakūrcena savastreṇa tantunā veṣṭitena ca
tīrthāṃbupūritenaiva ratnagarbheṇa suvrata
saṃhitāmantritenaiva rudrādhyāyastutena ca
secayecca tataḥ śiṣyaṃ śivabhaktaṃ ca dhārmikam
so 'pi śiṣyaḥ śivasyāgre guror agre ca sādaram
vahneśca dīkṣāṃ kurvīta dīkṣitaśca tathācaret
varaṃ prāṇaparityāgaśchedanaṃ śiraso 'pi vā
na tvanabhyarcya bhuñjīyādbhagavantaṃ sadāśivam
evaṃ dīkṣā prakartavyā pūjā caiva yathākramam
trikālam ekakālaṃ vā pūjayetparameśvaram
agnihotraṃ ca vedāśca yajñāśca bahudakṣiṇāḥ
śivaliṅgārcanasyaite kalāṃśenāpi no samāḥ
sadā yajati yajñena sadā dānaṃ prayacchati
sadā ca vāyubhakṣaśca sakṛdyo 'bhyarcayecchivam
ekakālaṃ dvikālaṃ vā trikālaṃ nityameva vā
ye'rcayanti mahādevaṃ te rudrā nātra saṃśayaḥ
nārudrastu spṛśed rudraṃ nārudro rudramarcayet
nārudraḥ kīrtayed rudraṃ nārudro rudramāpnuyāt
evaṃ saṃkṣepataḥ prokto hyadhikārividhikramaḥ
śivārcanārthaṃ dharmārthakāmamokṣaphalapradaḥ
iti śrīliṅgamahāpurāṇe uttarabhāge dīkṣāvidhir nāmaikaviṃśatitamo 'dhyāyaḥ
śailādiruvāca
snānayāgādikarmāṇi kṛtvā vai bhāskarasya ca
śivasnānaṃ tataḥ kuryādbhasmasnānaṃ śivārcanam
ṣaṣṭhena mṛdamādāya bhaktyā bhūmau nyasenmṛdam
dvitīyena tathābhyukṣya tṛtīyena ca śodhayet
caturthenaiva vibhajenmalamekena śodhayet
snātvā ṣaṣṭhena taccheṣāṃ mṛdaṃ hastagatāṃ punaḥ
tridhā vibhajya sarvaṃ ca caturbhirmadhyamaṃ punaḥ
ṣaṣṭhena saptavārāṇi vāmaṃ mūlena cālabhet
daśavāraṃ ca ṣaṣṭhena diśāṃ bandhaḥ prakīrtitaḥ
vāmena tīrthaṃ savyena śarīramanulipya ca
snātvā sarvaiḥsmaran bhānumabhiṣekaṃ samācaret
śṛṅgeṇa parṇapuṭakaiḥ pālāśena dalena vā
saurair ebhiśca vividhaiḥ sarvasiddhikaraiḥ śubhaiḥ
saurāṇi ca pravakṣyāmi bāṣkalādyāni suvrata
aṅgāni sarvadeveṣu sārabhūtāni sarvataḥ
oṃ bhūḥ oṃ bhuvaḥ oṃsvaḥ oṃ mahaḥ oṃ janaḥ oṃ tapaḥ oṃsatyam oṃ ṛtam oṃ brahmā
navākṣaramayaṃ mantraṃ bāṣkalaṃ parikīrtitam
na kṣarantīti lokāni ṛtamakṣaramucyate
satyam akṣaram ityuktaṃ praṇavādinamo'ntakam
oṃ bhūr bhuvaḥ suvaḥ tatsaviturvareṇyaṃ bhargo devasya dhīmahi
oṃ namaḥ sūryāya khakholkāya namaḥ
mūlamantramidaṃ proktaṃ bhāskarasya mahātmanaḥ
navākṣareṇa dīptāsyaṃ mūlamantreṇa bhāskaram
pūjayed aṅgamantrāṇi kathayāmi yathākramam
vedādibhiḥ prabhūtādyaṃ praṇavena ca madhyamam
oṃ bhūḥ brahma hṛdayāya oṃ bhuvaḥ viṣṇuśirase oṃsvaḥ rudraśikhāyai oṃ bhūr bhuvaḥ svaḥ jvālāmālinīśikhāyai oṃ mahaḥ maheśvarāya kavacāya oṃ janaḥ śivāya netrebhyaḥ oṃ tapaḥ tāpakāya astrāya phaṭ mantrāṇi kathitānyevaṃ saurāṇi vividhāni ca
etaiḥ śṛṅgādibhiḥ pātraiḥ svātmānam abhiṣecayet
tāmrakuṃbhena vā vipraḥ kṣatriyo vaiśya eva ca
sakuśena sapuṣpeṇa mantraiḥ sarvaiḥ samāhitaḥ
raktavastraparīdhānaḥ svācāmedvidhipūrvakam
sūryaśceti divā rātrau cāgniśceti dvijottamaḥ
āpaḥ punantu madhyāhne mantrācamanamucyate
ṣaṣṭhena śuddhiṃ kṛtvaiva japedādyamanuttamam
vauṣaḍantaṃ tathā mūlaṃ navākṣaram anuttamam
karaśākhāṃ tathāṅguṣṭhamadhyamānāmikāṃ nyaset
tale ca tarjanyaṅguṣṭhaṃ muṣṭibhāgāni vinyaset
navākṣaramayaṃ dehaṃ kṛtvāṅgairapi pāvitam
sūryo 'hamiti saṃcintya mantrairetairyathākramam
vāmahastagatair adbhir gandhasiddhārthakānvitaiḥ
kuśapuñjena cābhyukṣya mūlāgrairaṣṭadhā sthitaiḥ
āpo hi ṣṭhādibhiścaiva śeṣamāghrāya vai jalam
vāmanāsāpuṭenaiva dehe saṃbhāvayecchivam
arghyamādāya dehasthaṃ savyanāsāpuṭena ca
kṛṣṇavarṇena bāhyasthaṃ bhāvayecca śilāgatam
tarpayetsarvadevebhya ṛṣibhyaśca viśeṣataḥ
bhūtebhyaśca pitṛbhyaśca vidhinārghyaṃ ca dāpayet
vyāpinīṃ ca parāṃ jyotsnāṃ saṃdhyāṃ samyag upāsayet
prātarmadhyāhnasāyāhne arghyaṃ caiva nivedayet
raktacandanatoyena hastamātreṇa maṇḍalam
suvṛttaṃ kalpayedbhūmau prārthayeta dvijottamāḥ
prāṅmukhas tāmrapātraṃ ca sagandhaṃ prasthapūritam
pūrayedgandhatoyena raktacandanakena ca
raktapuṣpaistilaiścaiva kuśākṣatasamanvitaiḥ
dūrvāpāmārgagavyena kevalena ghṛtena ca
āpūrya mūlamantreṇa navākṣaramayena ca
jānubhyāṃ dharaṇīṃ gatvā devadevaṃ namasya ca
kṛtvā śirasi tatpātram arghyamūlena dāpayet
aśvamedhāyutaṃ kṛtvā yatphalaṃ parikīrtitam
tatphalaṃ labhate dattvā saurārghyaṃ sarvasaṃmatam
dattvaivārghyaṃ yajedbhaktyā devadevaṃ triyaṃbakam
athavā bhāskaraṃ ceṣṭvā āgneyaṃ snānamācaret
pūrvavadvai śivasnānaṃ mantramātreṇa bheditam
dantadhāvanapūrvaṃ ca snānaṃ sauraṃ ca śāṅkaram
vighneśaṃ varuṇaṃ caiva guruṃ tīrthaṃ samarcayet
baddhvā padmāsanaṃ tīrthe tathā tīrthaṃ samarcayet
tīrthaṃ saṃgṛhya vidhinā pūjāsthānaṃ praviśya ca
mārgeṇārghyapavitreṇa tadākramya ca pādukam
pūrvavatkaravinyāsaṃ dehavinyāsamācaret
arghyasya sādanaṃ caiva samāsātparikīrtitam
baddhvā padmāsanaṃ yogī prāṇāyāmaṃ samabhyaset
raktapuṣpāṇi saṃgṛhya kamalādyāni bhāvayet
ātmano dakṣiṇe sthāpya jalabhāṇḍaṃ ca vāmataḥ
tāmrapātrāṇi saurāṇi sarvakāmārthasiddhaye
arghyapātraṃ samādāya prakṣālya ca yathāvidhi
pūrvoktenāṃbunā sārdhaṃ jalabhāṇḍe tathaiva ca
astrodakena caivārghyamarghyadravyasamanvitam
saṃhitāmantritaṃ kṛtvā sampūjya prathamena ca
turīyeṇāvaguṇṭhyaiva sthāpayed ātmanopari
pādyamācamanīyaṃ ca gandhapuṣpasamanvitam
aṃbhasā śodhite pātre sthāpayet pūrvavat pṛthak
saṃhitāṃ caiva vinyasya kavacenāvaguṇṭhya ca
arghyāmbunā samabhyukṣya dravyāṇi ca viśeṣataḥ
ādityaṃ ca japed devaṃ sarvadevanamaskṛtam
ādityo vai teja ūrjo balaṃ yaśo vivardhati
ityādinā namaskṛtya kalpayedāsanaṃ prabhoḥ
prabhūtaṃ vimalaṃ sāram ārādhyaṃ paramaṃ sukham
āgneyyādiṣu koṇeṣu madhyamāntaṃ hṛdā nyaset
aṅgaṃ pravinyaseccaiva bījamaṅkurameva ca
nālaṃ suṣirasaṃyuktaṃ sūtrakaṇṭakasaṃyutam
dalaṃ dalāgraṃ suśvetaṃ hemābhaṃ raktameva ca
karṇikākesaropetaṃ dīptādyaiḥ śaktibhirvṛtam
dīptā sūkṣmā jayā bhadrā vibhūtir vimalā kramāt
aghorā vikṛtā caiva dīptādyāścāṣṭaśaktayaḥ
bhāskarābhimukhāḥ sarvāḥ kṛtāñjalipuṭāḥ śubhāḥ
athavā padmahastā vā sarvābharaṇabhūṣitāḥ
madhyato varadāṃ devīṃ sthāpayetsarvatomukhīm
āvāhayettato devīṃ bhāskaraṃ parameśvaram
navākṣareṇa mantreṇa bāṣkaloktena bhāskaram
āvāhane ca sānnidhyamanenaiva vidhīyate
mudrā ca padmamudrākhyā bhāskarasya mahātmanaḥ
mūlenārghyaṃ tato dadyātpādyamācamanaṃ pṛthak
punararghyapradānena bāṣkalena yathāvidhi
raktapadmāni puṣpāṇi raktacandanameva ca
dīpadhūpādinaivedyaṃ mukhavāsādir eva ca
tāṃbūlavartidīpādyaṃ bāṣkalena vidhīyate
āgneyyāṃ ca tathaiśānyāṃ nairṛtyāṃ vāyugocare
pūrvasyāṃ paścime caiva ṣaṭprakāraṃ vidhīyate
netrāntaṃ vidhinābhyarcya praṇavādinamo'ntakam
karṇikāyāṃ pravinyasya rūpakadhyānamācaret
sarve vidyutprabhāḥ śāntā raudramastraṃ prakīrtitam
daṃṣṭrākarālavadanaṃ hyaṣṭamūrti bhayaṅkaram
varadaṃ dakṣiṇaṃ hastaṃ vāmaṃ padmavibhūṣitam
sarvābharaṇasampannā raktasraganulepanāḥ
raktāṃbaradharāḥ sarvā mūrtayastasya saṃsthitāḥ
samaṇḍalo mahādevaḥ siṃdūrāruṇavigrahaḥ
padmahasto 'mṛtāsyaśca dvihastanayanaḥ prabhuḥ
raktābharaṇasaṃyukto raktasraganulepanaḥ
itthaṃrūpadharaṃ dhyāyedbhāskaraṃ bhuvaneśvaram
padmabāhye śubhaṃ cātra maṇḍaleṣu samantataḥ
somamaṅgārakaṃ caiva budhaṃ buddhimatāṃvaram
bṛhaspatiṃ mahābuddhiṃ rudraputraṃ ca bhārgavam
śanaiścaraṃ tathā rāhuṃ ketuṃ dhūmraṃ prakīrtitam
sarve dvinetrā dvibhujā rāhuścordhvaśarīradhṛk
vivṛttāsyo 'ñjaliṃ kṛtvā bhrukuṭīkuṭilekṣaṇaḥ
śanaiścaraśca daṃṣṭrāsyo varadābhayahastadhṛk
svaiḥ svair bhāvaiḥ svanāmnā ca praṇavādinamo'ntakam
pūjanīyāḥ prayatnena dharmakāmārthasiddhaye
saptasaptagaṇāṃścaiva bahirdevasya pūjayet
ṛṣayo devagandharvāḥ pannagāpsarasāṃ gaṇāḥ
grāmaṇyo yātudhānāśca tathā yakṣāśca mukhyataḥ
saptāśvān pūjayedagre saptacchandomayān vibhoḥ
vālakhilyagaṇaṃ caiva nirmālyagrahaṇaṃ vibhoḥ
pūjayedāsanaṃ mūrter devatāmapi pūjayet
arghyaṃ ca dāpayetteṣāṃ pṛthageva vidhānataḥ
āvāhane ca pūjānte teṣāmudvāsane tathā
sahasraṃ vā tadardhaṃ vā śatamaṣṭottaraṃ tu vā
bāṣkalaṃ ca japedagre daśāṃśena ca yojayet
kuṇḍaṃ ca paścime kuryādvartulaṃ caiva mekhalam
caturaṅgulamānena cotsedhādvistarādapi
ekahastapramāṇena nitye naimittike tathā
kṛtvāśvatthadalākāraṃ nābhiṃ kuṇḍe daśāṅgulam
tadardhena purastāttu gajoṣṭhasadṛśaṃ smṛtam
galamekāṅgulaṃ caiva śeṣaṃ dviguṇavistaram
tatpramāṇena kuṇḍasya tyaktvā kurvīta mekhalām
yatnena sādhayitvaiva paścāddhomaṃ ca kārayet
ṣaṣṭhenollekhanaṃ kuryāt prokṣayedvāriṇā punaḥ
āsanaṃ kalpayenmadhye prathamena samāhitaḥ
prabhāvatīṃ tataḥ śaktimādyenaiva tu vinyaset
bāṣkalenaiva sampūjya gandhapuṣpādibhiḥ kramāt
bāṣkalenaiva mantreṇa kriyāṃ prati yajetpṛthak
mūlamantreṇa vidhinā paścātpūrṇāhutirbhavet
kramādevaṃ vidhānena sūryāgnirjanito bhavet
pūrvoktena vidhānena prāguktaṃ kamalaṃ nyaset
mukhopari samabhyarcya pūrvavadbhāskaraṃ prabhum
daśaivāhutayo deyā bāṣkalena mahāmune
aṅgānāṃ ca tathaikaikaṃ saṃhitābhiḥ pṛthak punaḥ
jayādisviṣṭaparyantam idhmaprakṣepameva ca
sāmānyaṃ sarvamārgeṣu pāraṃparyakrameṇa ca
nivedya devadevāya bhāskarāyāmitātmane
pūjāhomādikaṃ sarvaṃ dattvārghyaṃ ca pradakṣiṇam
aṅgaiḥ sampūjya saṃkṣipya hṛdyudvāsya namasya ca
śivapūjāṃ tataḥ kuryāddharmakāmārthasiddhaye
evaṃ saṃkṣepataḥ proktaṃ yajanaṃ bhāskarasya ca
yaḥ sakṛdvā yajeddevaṃ devadevaṃ jagadgurum
bhāskaraṃ paramātmānaṃ sa yāti paramāṃ gatim
sarvapāpavinirmuktaḥ sarvapāpavivarjitaḥ
sarvaiśvaryasamopetas tejasāpratimaśca saḥ
putrapautrādimitraiśca bāndhavaiś ca samantataḥ
bhuktvaiva vipulān bhogānihaiva dhanadhānyavān
yānavāhanasampanno bhūṣaṇairvividhairapi
kālaṃ gato'pi sūryeṇa modate kālamakṣayam
punastasmādihāgatya rājā bhavati dhārmikaḥ
vedavedāṅgasampanno brāhmaṇo vātra jāyate
punaḥ prāgvāsanāyogāddhārmiko vedapāragaḥ
sūryameva samabhyarcya sūryasāyujyamāpnuyāt
iti śrīliṅgamahāpurāṇe uttarabhāge dvāviṃśatitamo 'dhyāyaḥ
śailādiruvāca
atha te sampravakṣyāmi śivārcanamanuttamam
trisaṃdhyam arcayed īśam agnikāryaṃ ca śaktitaḥ
śivasnānaṃ purā kṛtvā tattvaśuddhiṃ ca pūrvavat
puṣpahastaḥ praviśyātha pūjāsthānaṃ samāhitaḥ
prāṇāyāmatrayaṃ kṛtvā dāhanāplāvanāni ca
gandhādivāsitakaro mahāmudrāṃ pravinyaset
vijñānena tanuṃ kṛtvā brahmāgnerapi yatnataḥ
avyaktabuddhyahaṅkāratanmātrāsaṃbhavāṃ tanum
śivāmṛtena saṃpūtaṃ śivasya ca yathātatham
adhoniṣṭyā vitastyāṃ tu nābhyāmupari tiṣṭhati
hṛdayaṃ tadvijānīyādviśvasyāyatanaṃ mahat
hṛtpadmakarṇikāyāṃ tu devaṃ sākṣātsadāśivam
pañcavaktraṃ daśabhujaṃ sarvābharaṇabhūṣitam
prativaktraṃ trinetraṃ ca śaśāṅkakṛtaśekharam
baddhapadmāsanāsīnaṃ śuddhasphaṭikasannibham
ūrdhvaṃ vaktraṃ sitaṃ dhyāyetpūrvaṃ kuṅkumasannibham
nīlābhaṃ dakṣiṇaṃ vaktramatiraktaṃ tathottaram
gokṣīradhavalaṃ divyaṃ paścimaṃ parameṣṭhinaḥ
śūlaṃ paraśukhaḍgaṃ ca vajraṃ śaktiṃ ca dakṣiṇe
vāme pāśāṅkuśaṃ ghaṇṭāṃ nāgaṃ nārācamuttamam
varadābhayahastaṃ vā śeṣaṃ pūrvavadeva tu
sarvābharaṇasaṃyuktaṃ citrāṃbaradharaṃ śivam
brahmāṅgavigrahaṃ devaṃ sarvadevottamottamam
pūjayetsarvabhāvena brahmāṅgairbrahmaṇaḥ patim
uktāni pañca brahmāṇi śivāṅgāni śṛṇuṣva me
śaktibhūtāni ca tathā hṛdayādīni suvrata
oṃ īśānaḥ sarvavidyānāṃ hṛdayāya śaktibījāya namaḥ
oṃ īśvaraḥ sarvabhūtānāmamṛtāya śirase namaḥ
oṃ brahmādhipataye kālāgnirūpāya śikhāyai namaḥ
oṃ brahmaṇo'dhipataye kālacaṇḍamārutāya kavacāya namaḥ
oṃ brahmaṇe bṛṃhaṇāya jñānamūrtaye netrāya namaḥ
oṃ śivāya sadāśivāya pāśupatāstrāya apratihatāya phaṭphaṭ
oṃ sadyojātāya bhavenānibhave bhavasya māṃ bhavodbhavāya śivamūrtaye namaḥ
oṃ haṃsaśikhāya vidyādehāya ātmasvarūpāya parāparāya śivāya śivatamāya namaḥ
kathitāni śivāṅgāni mūrtividyā ca tasya vai
brahmāṅgamūrti vidyāṅgasahitāṃ śivaśāsane
saurāṇi ca pravakṣyāmi bāṣkalādyāni suvrata
aṅgāni sarvavedeṣu sārabhūtāni suvrata
oṃbhūḥ oṃbhuvaḥ oṃ svaḥ oṃmahaḥ oṃ janaḥ oṃ tapaḥ oṃsatyam oṃṛtam oṃ brahmā navākṣaramayaṃ mantraṃ bāṣkalaṃ parikīrtitam
na kṣaratīti loke 'smiṃstato hyakṣaramucyate
satyam akṣaram ity uktaṃ praṇavādinamo'ntakam
oṃ bhūrbhuvaḥ svaḥ tatsaviturvareṇyaṃ bhargo devasya dhīmahi
dhiyo yo naḥ pracodayāt
namaḥ sūryāya khakholkāya namaḥ
mūlamantramiti proktaṃ bhāskarasya mahātmanaḥ
navākṣareṇa dīptādyamūlamantreṇa bhāskaram
pūjayedaṅgamantrāṇi kathayāmi samāsataḥ
vedādibhiḥ prabhūtādyaṃ praṇavena tu madhyamam
oṃbhūḥ brahmaṇe hṛdayāya namaḥ
oṃbhuvaḥ viṣṇave śirase namaḥ
oṃsvaḥ rudrāya śikhāyai namaḥ oṃbhūrbhuvaḥ svaḥ jvālāmālinyai devāya namaḥ oṃmahaḥ maheśvarāya kavacāya namaḥ
oṃ janaḥ śivāya netrebhyo namaḥ
oṃ tapas tāpanāya astrāya namaḥ
evaṃ prasaṃgādeveha saurāṇi kathitāni ha
śaivāni ca samāsena nyāsayogena suvrata
itthaṃ mantramayaṃ devaṃ pūjayeddhṛdayāṃbuje
nābhau homaṃ tu kartavyaṃ janayitvā yathākramam
manasā sarvakāryāṇi śivāgnau devamīśvaram
pañcabrahmāṅgasambhūtaṃ śivamūrtiṃ sadāśivam
raktapadmāsanāsīnaṃ śakalīkṛtya yatnataḥ
mūlena mūrtimantreṇa brahmāṅgādyaistu suvrata
samidājyāhutīrhutvā manasā candramaṇḍalāt
candrasthānātsamutpannāṃ pūrṇadhārāmanusmaret
pūrṇāhutividhānena jñānināṃ śivaśāsane
śivaṃ vaktragataṃ dhyāyettejomātraṃ ca śāṅkaram
lalāṭe devadeveśaṃ bhrūmadhye vā smaretpunaḥ
yacca hṛtkamale sarvaṃ samāpya vidhivistaram
śuddhadīpaśikhākāraṃ bhāvayedbhavanāśanam
liṅge ca pūjayeddevaṃ sthaṇḍile vā sadāśivam
iti śrīliṅgamahāpurāṇe uttarabhāge trayoviṃśatitamo'dhyāyaḥ
śailādiruvāca
vyākhyāṃ pūjāvidhānasya pravadāmi samāsataḥ
śivaśāstroktamārgeṇa śivena kathitaṃ purā
athobhau candanacarcitau hastau vauṣaḍantenādyañjaliṃ kṛtvā mūrtividyāśivādīni japtvā aṅguṣṭhādikaniṣṭhikānta īśānādyaṃ kaniṣṭhikādimadhyamāntaṃ hṛdayāditṛtīyāntaṃ turīyamaṅguṣṭhenānāmikayā pañcamaṃ taladvayena ṣaṣṭhaṃ tarjanyaṅguṣṭhābhyāṃ nārācāstraprayogeṇa punarapi mūlaṃ japtvā turīyenāvaguṇṭhya śivahastam ityucyate
śivārcanā tena hastena kāryā
tattvagatamātmānaṃ vyavasthāpya tattvaśuddhiṃ pūrvavat
kṣmāmbho'gnivāyuvyomāntaṃ pañcacatuḥśuddhakoṭyante dhārāsahitena vyavasthāpya tacchuddhiṃ pūrvaṃ kuryāt
tattvaśuddhiḥ ṣaṣṭhena sadyena tṛtīyena phaḍantāddharāśuddhiḥ
ṣaṣṭhasahitena sadyena tṛtīyena phaḍantena vāritattvaśuddhiḥ
vāhneyatṛtīyena phaḍantenāgniśuddhiḥ
vāyavyacaturthena ṣaṣṭhasahitena phaḍantena vāyuśuddhiḥ
ṣaṣṭhena sasadyena tṛtīyena phaḍantenākāśaśuddhiḥ
upasaṃhṛtyaivaṃ sadyaṣaṣṭhena tṛtīyena mūlena phaḍantena tāḍanaṃ tṛtīyena saṃpuṭīkṛtya grahaṇaṃ mūlameva yonibījena saṃpuṭīkṛtvā bandhanaṃ bandhaḥ
evaṃ kṣāntātītādinivṛttiparyantaṃ pūrvavatkṛtvā praṇavena tattvatrayakam anudhyāya ātmānaṃ dīpaśikhākāraṃ puryaṣṭakasahitaṃ trayātītaṃ śaktikṣobheṇāmṛtadhārāṃ suṣumṇāyāṃ dhyātvā
śāntyatītādinivṛttiparyantānāṃ cāntarnādabindvakārokāramakārāntaṃ śivaṃ sadāśivaṃ rudraviṣṇubrahmāntaṃ sṛṣṭikrameṇāmṛtīkaraṇaṃ brahmanyāsaṃ kṛtvā pañcavaktreṣu pañcadaśanayanaṃ vinyasya mūlena pādādikeśāntaṃ mahāmudrāmapi baddhvā śivo'hamiti dhyātvā śaktyādīni vinyasya hṛdi śaktyā bījāṅkurānantarāt sasuṣirasūtrakaṇṭakapatrakesaradharmajñānavairāgyaiśvaryasūryasomāgnivāmājyeṣṭhāraudrīkālīkalavikaraṇībalavikaraṇībalapramathanīsarvabhūtadamanīḥ kesareṣu karṇikāyāṃ manonmanīmapi dhyātvā
āsanaṃ parikalpyaivaṃ sarvopacārasahitaṃ bahiryogopacāreṇāntaḥkaraṇaṃ kṛtvā nābhau vahnikuṇḍe pūrvavadāsanaṃ parikalpya sadāśivaṃ dhyātvā binduto 'mṛtadhārāṃ śivamaṇḍale nipatitāṃ dhyātvā lalāṭe maheśvaraṃ dīpaśikhākāraṃ dhyātvā ātmaśuddhiritthaṃ prāṇāpānau saṃyamya suṣumṇayā vāyuṃ vyavasthāpya ṣaṣṭhena tālumudrāṃ kṛtvā digbandhaṃ kṛtvā ṣaṣṭhena sthānaśuddhir vastrādipūtāntararghyapātrādiṣu praṇavena tattvatrayaṃ vinyasya tadupari binduṃ dhyātvā vipūrya dravyāṇi ca vidhāya amṛtaplāvanaṃ kṛtvā pādyapātrādiṣu teṣāmarghyavadāsanaṃ parikalpya saṃhitayābhimantryādyenābhyarcya dvitīyenāmṛtīkṛtvā tṛtīyena viśodhya caturthenāvaguṇṭhya pañcamenāvalokya ṣaṣṭhena rakṣāṃvidhāya caturthena kuśapuñjenārghyāṃbhasābhyukṣya ātmānamapi dravyāṇi punar arghyāṃbhasābhyukṣya sapuṣpeṇa sarvadravyāṇi pṛthakpṛthak śodhayet
sadyena gandhaṃ vāmena vastram
aghoreṇa ābharaṇaṃ puruṣeṇa naivedyam
īśānena puṣpāṇi athābhimantrayet
śivagāyatryā śeṣaṃ prokṣayet
pañcāmṛtapañcagavyādīni brahmāṅgamūlādyair abhimantrayet
pṛthakpṛthaṅmūlenārghyaṃ dhūpaṃ dattvācamanīyaṃ ca teṣāmapi dhenumudrāṃ ca darśayitvā kavacenāvaguṇṭhyāstreṇa rakṣāṃ ca vidhāya dravyaśuddhiṃ kuryāt
arghyodakamagre hṛdā gandham ādāyāstreṇa viśodhya pūjāprabhṛtikaraṇaṃ rakṣāntaṃ kṛtvaivaṃ dravyaśuddhiṃ pūjāsamarpaṇāntaṃ maunamāsthāya puṣpāñjaliṃ dattvā sarvamantrāṇi praṇavādinamo'ntājjapitvā puṣpāñjaliṃ tyajenmantraśuddhirittham
agre sāmānyārghyapātraṃ payasāpūrya gandhapuṣpādinā saṃhitayābhimantrya dhenumudrāṃ dattvā kavacenāvaguṇṭhyāstreṇa rakṣayet
pūjāṃ paryuṣitāṃ gāyatryā samabhyarcya sāmānyārghyaṃ dattvā gandhapuṣpadhūpācamanīyaṃ svadhāntaṃ namo'ntaṃ vā dattvā brahmabhiḥ pṛthakpṛthakpuṣpāñjaliṃ dattvā phaḍantāstreṇa nirmālyaṃ vyapohya īśānyāṃ caṇḍam abhyarcyāsanamūrticaṇḍaṃ sāmānyāstreṇa liṅgapīṭhaṃ śivaṃ pāśupatāstreṇa viśodhya mūrdhni puṣpaṃ nidhāya pūjayelliṅgaśuddhiḥ
āsanaṃ kūrmaśilāyāṃ bījāṅkuraṃ tadupari brahmaśilāyām anantanālasuṣire sūtrapatrakaṇṭakakarṇikākesaradharmajñānavairāgyaiśvaryasūryasomāgnikesaraśaktiṃ manonmanīṃ karṇikāyāṃ manonmanenānantāsanāyeti samāsenāsanaṃ parikalpya tadupari nivṛttyādikalāmayaṃ ṣaḍvidhasahitaṃ karmakalāṅgadehaṃ sadāśivaṃ bhāvayet
ubhābhyāṃ sapuṣpābhyāṃ hastābhyāmaṅguṣṭhena puṣpamāpīḍya āvāhanamudrayā śanaiḥśanaiḥ hṛdayādimastakāntam āropya hṛdā saha mūlaṃ plutam uccārya sadyena bindusthānādabhyadhikaṃ dīpaśikhākāraṃ sarvatomukhahastaṃ vyāpyavyāpakam āvāhya sthāpayet
pūrvahṛdā śivaśaktisamavāyena paramīkaraṇam amṛtīkaraṇaṃ hṛdayādimūlena sadyenāvāhanaṃ hṛdā mūlopari aghoreṇa saṃnirodhaṃ hṛdā mūlopari puruṣeṇa sānnidhyaṃ hṛdā mūlena īśānena pūjayediti upadeśaḥ
pañcamantrasahitena yathāpūrvamātmano dehanirmāṇaṃ tathā devasyāpi vahneścaivamupadeśaḥ
rūpakadhyānaṃ kṛtvā mūlena namaskārāntamāpādya svadhāntamācamanīyaṃ sarvaṃ namaskārāntaṃ vā svāhākārāntamarghyaṃ mūlena puṣpāñjaliṃ vauṣaḍantena sarvaṃ namaskārāntaṃ hṛdā vā īśānena vā rudragāyatryā oṃnamaḥ śivāyeti mūlamantreṇa vā pūjayet
puṣpāñjaliṃ dattvā punar dhūpācamanīyaṃ ṣaṣṭhena puṣpāvasaraṇaṃ visarjanaṃ mantrodakena mūlena saṃsnāpya sarvadravyābhiṣekamīśānena pratidravyamaṣṭapuṣpaṃ dattvaivamarghyaṃ ca gandhapuṣpadhūpācamanīyaṃ phaḍantāstreṇa pūjāpasaraṇaṃ śuddhodakena mūlena saṃsnāpya piṣṭāmalakādibhiḥ
uṣṇodakena haridrādyena liṅgamūrtiṃ pīṭhasahitāṃ viśodhya gandhodakahiraṇyodakamantrodakena rudrādhyāyaṃ paṭhamānaḥ nīlarudratvaritarudrapañcabrahmādibhiḥ namaḥ śivāyeti snāpayet
mūrdhni puṣpaṃ nidhāyaivaṃ na śūnyaṃ liṅgamastakaṃ kuryādatra ślokaḥ
yasya rāṣṭre tu liṅgasya mastakaṃ śūnyalakṣaṇam
tasyālakṣmīr mahārogo durbhikṣaṃ vāhanakṣayaḥ
tasmātpariharedrājā dharmakāmārthamuktaye
śūnye liṅge svayaṃ rājā rāṣṭraṃ caiva praṇaśyati
evaṃ susnāpyārghyaṃ ca dattvā saṃmṛjya vastreṇa gandhapuṣpavastrālaṅkārādīṃśca mūlena dadyāt
dhūpācamanīyadīpanaivedyādīṃśca mūlena pradhānenopari pūjanaṃ pavitrīkaraṇamityuktam
ārārtidīpādīṃścaiva dhenumudrāmudritāni kavacenāvaguṇṭhitāni ṣaṣṭhena rakṣitāni liṅge ca liṅgasyādhaḥ sādhāraṇaṃ ca darśayet
mūlena namaskāraṃ vijñāpyāvāhanasthāpanasaṃnirodhasānnidhyapādyācamanīyārghyagandhapuṣpadhūpanaivedyācamanīyahastodvartanamukhavāsādyupacārayuktaṃ brahmāṅgabhogamārgeṇa pūjayet
sakaladhyānaṃ niṣkalasmāraṇaṃ parāvaradhyānaṃ mūlamantrajapaḥ
daśāṃśaṃ brahmāṅgajapasamarpaṇam ātmanivedanastutinamaskārādayaśca gurupūjā ca pūrvato dakṣiṇe vināyakasya
ādau cānte ca saṃpūjyo vighneśo jagadīśvaraḥ
daivataiśca dvijaiścaiva sarvakarmārthasiddhaye
yaḥ śivaṃ pūjayedevaṃ liṅge vā sthaṇḍile'pi vā
sa yāti śivasāyujyaṃ varṣamātreṇa karmaṇā
liṅgārcakaśca ṣaṇmāsānnātra kāryā vicāraṇā
sapta pradakṣiṇāḥ kṛtvā daṇḍavat praṇamed budhaḥ
pradakṣiṇakramapādena aśvamedhaphalaṃ śatam
tasmāt sampūjayennityaṃ sarvakarmārthasiddhaye
bhogārthī bhogamāpnoti rājyārthī rājyamāpnuyāt
putrārthī tanayaṃ śreṣṭhaṃ rogī rogātpramucyate
yānyāṃścintayate kāmāṃs tānprāpnoti mānavaḥ
iti śrīliṅgamahāpurāṇe uttarabhāge caturviṃśo 'dhyāyaḥ
śailādiruvāca
śivāgnikāryaṃ vakṣyāmi śivena paribhāṣitam
janayitvāgrataḥ prācīṃ śubhe deśe susaṃskṛte
pūrvāgramuttarāgraṃ ca kuryātsūtratrayaṃśubham
caturastrīkṛte kṣetre kuryātkuṇḍāni yatnataḥ
nityahomāgnikuṇḍaṃ ca trimekhalasamāyutam
catustridvyaṅgulāyāmā mekhalā hastamātrataḥ
hastamātraṃ bhavetkuṇḍaṃ yoniḥ prādeśamātrataḥ
aśvatthapatravad yoniṃ mekhalopari kalpayet
kuṇḍamadhye tu nābhiḥ syādaṣṭapatraṃ sakarṇikam
prādeśamātraṃ vidhinā kārayedbrahmaṇaḥ suta
ṣaṣṭhenollekhanaṃ proktaṃ prokṣaṇaṃ varmaṇā smṛtam
netreṇālokya vai kuṇḍaṃ ṣaḍrekhāḥ kārayedbudhaḥ
prāgāyatena viprendra brahmaviṣṇumaheśvarāḥ
uttarāgrāḥ śivā rekhāḥ prokṣayedvarmaṇā punaḥ
śamīpippalasambhūtām araṇīṃ ṣoḍaśāṅgulām
mathitvā vahnibījena śaktinyāsaṃ hṛdaiva tu
prakṣipedvidhinā vahnimanvādhāya yathāvidhi
tūṣṇīṃ prādeśamātraistu yājñikaiḥ śakalaiḥ śubhaiḥ
parisammohanaṃ kuryājjalenāṣṭasu dikṣu vai
paristīrya vidhānena prāgādyevamanukramāt
uttarāgraṃ purastāddhi prāgagraṃ dakṣiṇe punaḥ
paścime cottarāgraṃ tu saumye pūrvāgrameva tu
aindre caindrāgramāvāhya yāmya evaṃ vidhīyate
saumyasyopari cāndrāgnaṃ vāruṇāgnam adhastataḥ
dvandvarūpeṇa pātrāṇi barhiḥṣv āsādya suvrata
adhomukhāni sarvāṇi dravyāṇi ca tathottare
tasyopari nyaseddarbhāñchivaṃ dakṣiṇato nyaset
pūjayenmūlamantreṇa paścāddhomaṃ samācaret
prokṣaṇīpātramādāya pūrayedaṃbunā punaḥ
prādeśamātrau tu kuśau sthāpayedudakopari
plāvayecca kuśāgraṃ tu vasoḥ sūryasya raśmibhiḥ
vikīrya sarvapātrāṇi susaṃprokṣya vidhānataḥ
praṇītāpātramādāya pūrayedaṃbunā punaḥ
anyodakakuśāgraistu samyagācchādya suvrata
hastābhyāṃ nāsikaṃ pātramaiśānyāṃ diśi vinyaset
ājyādhiśrayaṇaṃ kuryātpaścimottarataḥ śubham
bhasmamiśrāṃstathāṅgārān grāhayecchakalena vai
paścimottarato nītvā tatra cājyaṃ pratāpayet
kuśānagnau tu prajvālya paryagniṃ tribhirācaret
tānsarvāṃstatra niḥkṣipya cāgre cājyaṃ nidhāpayet
aṅguṣṭhamātrau tu kuśau prakṣālya vidhinaiva tu
paryagniṃ ca tataḥ kuryāttaireva navabhiḥ punaḥ
paryagniṃ ca punaḥ kuryāt tadājyamavaropayet
athāpakarṣayet pātraṃ krameṇottarapaścime
saṃyujya cāgniṃ kāṣṭhena prakṣālyāropya paścime
ājyasyotpavanaṃ kuryātpavitrābhyāṃ sahaiva tu
pṛthagādāya hastābhyāṃ pravāheṇa yathākramam
aṅguṣṭhānāmikābhyāṃ tu ubhābhyāṃ mūlavidyayā
abhyukṣya dāpayedagnau pavitre ghṛtapaṅkite
sauvarṇaṃ sruksruvaṃ kuryād ratnimātreṇa suvrata
rājataṃ vā yathānyāyaṃ sarvalakṣaṇasaṃyutam
athavā yājñikairvṛkṣaiḥ kartavyau sruksruvāvubhau
aratnimātramāyāmaṃ tatpotre tu bilaṃ bhavet
ṣaḍaṅgulaparīṇāhaṃ daṇḍamūlaṃ mahāmune
tadardhaṃ kaṇṭhanālaṃ syātpuṣkaraṃ mūlavadbhavet
govālasadṛśaṃ daṇḍaṃ sruvāgraṃ nāsikāsamam
puṭadvayasamāyuktaṃ muktādyena prapūritam
ṣaṭtriṃśadaṅgulāyāmamaṣṭāṅgulasavistaram
utsedhastu tadardhaṃ syātsūtreṇa samitaṃ tataḥ
saptāṅgulaṃ bhavedāsyaṃ vistarāyāmataḥ punaḥ
tribhāgaikaṃ bhavedagraṃ kṛtvā śeṣaṃ parityajet
kaṇṭhaṃ ca dvyaṅgulāyāmaṃ vistāraṃ caturaṅgulam
vedir aṣṭāṅgulāyāmā vistārastatpramāṇataḥ
tasya madhye bilaṃ kuryāccaturaṅgulamānataḥ
bilaṃ suvartitaṃ kuryādaṣṭapatraṃ sukarṇikam
parito bilabāhye tu paṭṭikārdhāṅgulena tu
tadbāhye ca vinidraṃ tu padmapatravicitritam
yavadvayapramāṇena tadbāhye paṭṭikā bhavet
vedikāmadhyato randhraṃ kaniṣṭhāṅgulamānataḥ
khātaṃ yāvanmukhāntaḥ syādbilamānaṃ tu nimnagam
daṇḍaṃ ṣaḍaṅgulaṃ nālaṃ daṇḍāgre daṇḍikātrayam
ardhāṅgulavivṛddhyā tu kartavyaṃ caturaṅgulam
trayodaśāṅgulāyāmaṃ daṇḍamūle ghaṭaṃ bhavet
dvyaṅgulastu bhavetkuṃbho nābhiṃ vidyāddaśāṅgulam
vedimadhye tathā kṛtvā pādaṃ kuryācca dvyaṅgulam
padmapṛṣṭhasamākāraṃ pādaṃ vai karṇikākṛtim
gajoṣṭhasadṛśākāraṃ tasya pṛṣṭhākṛtirbhavet
abhicārādikāryeṣu kuryātkṛṣṇāyasena tu
pañcaviṃśatkuśenaiva sruksruvau mārjayet punaḥ
agramagreṇa saṃśodhya madhyaṃ madhyena suvrata
mūlaṃ mūlena vidhinā agnau tāpya hṛdā punaḥ
ājyasthālī praṇītā ca prokṣaṇī tisra eva ca
sauvarṇī rājatī vāpi tāmrī vā mṛnmayī tu vā
anyathā naiva kartavyaṃ śāntike pauṣṭike śubhe
āyasī tvabhicāre tu śāntike mṛnmayī tu vā
ṣaḍaṅgulaṃ suvistīrṇaṃ pātrāṇāṃ mukhamucyate
prokṣaṇī dvyaṅgulotsedhā praṇītā dvyaṅgulādhikā
ājyasthālī tatastasyā utsedho dvyaṅgulādhikaḥ
yaiḥ samidbhirhutaṃ proktaṃ taireva paridhirbhavet
madhyāṅgulaparīṇāhā avakrā nirvraṇāḥ samāḥ
dvātriṃśadaṅgulāyāmāstisraḥ paridhayaḥ smṛtāḥ
dvātriṃśadaṅgulāyāmaistriṃśaddarbhaiḥ paristaret
caturaṅgulamadhye tu grathitaṃ tu pradakṣiṇam
abhicārādikāryeṣu śivāgnyādhānavarjitam
akomalāḥ sthirā vipra saṃgrāhyāstvābhicārike
samagrāḥ susamāḥ sthūlāḥ kaniṣṭhāṅgulasaṃmitāḥ
avakrā nirvraṇāḥ snigdhā dvādaśāṅgulasaṃmitāḥ
samidhasthaṃ pramāṇaṃ hi sarvakāryeṣu suvrata
gavyaṃ ghṛtaṃ tataḥ śreṣṭha kāpilaṃ tu tato 'dhikam
āhutīnāṃ pramāṇaṃ tu sruvaṃ pūrṇaṃ yathā bhavet
annamakṣapramāṇaṃ syācchuktimātreṇa vai tilaḥ
yavānāṃ ca tadardhaṃ syātphalānāṃ svapramāṇataḥ
kṣīrasya madhuno dadhnaḥ pramāṇaṃ ghṛtavadbhavet
catuḥsruvapramāṇena sruvā pūrṇāhutirbhavet
tadardhaṃ sviṣṭakṛt proktaṃ śeṣaṃ sarvamathāpi vā
śāntikaṃ pauṣṭikaṃ caiva śivāgnau juhuyātsadā
laukikāgnau mahābhāga mohanoccāṭanādayaḥ
śivāgniṃ janayitvā tu sarvakarmaṇi suvrata
sapta jihvāḥ prakalpyaiva sarvakāryāṇi kārayet
athavā sarvakāryāṇi jihvāmātreṇa sidhyati
śivāgniriti viprendrā jihvāmātreṇa sādhakaḥ
oṃ bahurūpāyai madhyajihvāyai anekavarṇāyai dakṣiṇottaramadhyagāyai śāntipauṣṭikamokṣādiphalapradāyai svāhā
oṃ hiraṇyāyai cāmīkarābhāyai īśānajihvāyai jñānapradāyai svāhā
oṃ kanakāyai kanakanibhāyai ramyāyai aindrajihvāyai svāhā
oṃ raktāyai raktavarṇāyai āgneyajihvāyai anekavarṇāyai vidveṣaṇamohanāyai svāhā
oṃ kṛṣṇāyai nairṛtajihvāyai māraṇāyai svāhā
oṃ suprabhāyai paścimajihvāyai muktāphalāyai śāntikāyai pauṣṭikāyai svāhā
oṃ abhivyaktāyai vāyavyajihvāyai śatrūccāṭanāyai svāhā
oṃ vahnaye tejasvine svāhā
etāvad vahnisaṃskāram athavā vahnikarmasu
naimittike ca vidhinā śivāgniṃ kārayetpunaḥ
nirīkṣaṇaṃ prokṣaṇaṃ tāḍanaṃ ca ṣaṣṭhena phaḍantena abhyukṣaṇaṃ caturthena khananotkiraṇaṃ ṣaṣṭhena pūraṇaṃ samīkaraṇamādyena secanaṃ vauṣaḍantena kuṭṭanaṃ ṣaṣṭhena saṃmārjanopalepane turīyeṇa kuṇḍaparikalpanaṃ nivṛttyā tribhireva kuṇḍaparidhānaṃ caturthena kuṇḍārcanamādyena rekhācatuṣṭayasaṃpādanaṃ ṣaṣṭhena phaḍantena vajrīkaraṇaṃ catuṣpadāpādanamādyena evaṃ kuṇḍasaṃskāramaṣṭādaśavidham
kuṇḍasaṃskārānantaramakṣapāṭanaṃ ṣaṣṭhena viṣṭaranyāsamādyena vajrāsane vāgīśvaryāvāhanam
oṃ hrīṃ vāgīśvarīṃ śyāmavarṇāṃ viśālākṣīṃ yauvanonmattavigrahām
ṛtumatīṃ vāgīśvaraśaktimāvāhayāmi
vāgīśvarīṃ pūjayāmi
oṃ īṃ vāgīśvarāya namaḥ
āvāhanasthāpanasannidhānasaṃnirodhapūjāntaṃ vāgīśvarīṃ saṃbhāvya garbhādhānavahnisaṃskāram
ekavaktraṃ caturbhujaṃ śuddhasphaṭikābhaṃ varadābhayahastaṃ paraśumṛgadharaṃ jaṭāmukuṭamaṇḍitaṃ sarvābharaṇabhūṣitamāvāhayāmi
oṃ īṃ vāgīśvarāya namaḥ
āvāhanasthāpanasannidhānasannirodhapūjāntaṃ vāgīśvarīṃ saṃbhāvya garbhādhānavahnisaṃskāram
araṇījanitaṃ kāntodbhavaṃ vā agnihotrajaṃ vā tāmrapātre śarāve vā ānīya nirīkṣaṇatāḍanābhyukṣaṇaprakṣālanam ādyena kravyādā śivaparityāgo 'pi prathamena vahnes traikāraṇaṃ jaṭharabhrūmadhyād āvāhyāgniṃ vaikāraṇamūrtāvāgneyena uddīpanamādyena puruṣeṇa saṃhitayā dhāraṇā dhenumudrāṃ turīyeṇāvaguṇṭhya jānubhyāmavaniṃ gatvā śarāvotthāpanaṃ kuṇḍopari nidhāya pradakṣiṇamāvartya turīyeṇātmasammukhāṃ vāgīśvarīṃ garbhanāḍyāṃ garbhādhānāntarīyeṇa kamalapradānamādyena vauṣaḍantena kuśārghyaṃ dattvā indhanapradānamādyena prajvālanaṃ garbhādhānaṃ ca sadyenādyena pūjanaṃ vāmena pūjanaṃ dvitīyena sīmantonnayanam aghoreṇa tṛtīyena pūjanam
avayavavyāptir vaktrodghāṭanaṃ vaktraniṣkṛtiriti tṛtīyena garbhajātakarmapuruṣeṇa pūjanaṃ turīyeṇa ṣaṣṭhena prokṣaṇaṃ sūtakaśuddhaye cāgnisūnurakṣākuśāstreṇa vaktreṇāgnau mūlam īśāgraṃ nairṛtimūlaṃ vāyavyāgraṃ vāyavyamūlamīśāgramiti kuśāstaraṇam iti pūrvoktam idhmam agramūlaghṛtāktaṃ lālāpanodāya ṣaṣṭhena juhuyāt
pañcapūrvātikrameṇa paridhiviṣṭaranyāso 'pi ādyena viṣṭaropari hiraṇyagarbhaharanārāyaṇānapi pūjayet
indrādilokapālāṃśca pūjayet
vajrāvartaparyantānapi pūjayet
vāgīśvaravāgīśvarīpūjādyenam udvāsya hutaṃ visarjayet
sraksruvasaṃskāramatho nirīkṣaṇaprokṣaṇatāḍanābhyukṣaṇādīni pūrvavat sraksruvaṃ ca hastadvaye gṛhītvā saṃsthāpanamādyena tāḍanamapi sruksruvopari darbhānulekhanamūlamadhyamāgreṇa tritvena srukśaktiṃ sruvamapi śaṃbhuṃ dakṣiṇapārśve kuśopari śaktaye namaḥ śaṃbhave namaḥ
tato hyantisūtreṇa sruksruvau turīyeṇa veṣṭayedarcayecca
dhenumudrāṃ darśayitvā turīyeṇāvaguṇṭhya ṣaṣṭhena rakṣāṃ vidhāya sruksruvasaṃskāraḥ pūrvamevoktaḥ
punarājyasaṃskāraḥ pūrvam evoktaḥ nirīkṣaṇaprokṣaṇatāḍanābhyukṣaṇādīni pūrvavat
ājyapratāpanamaiśānyāṃ vā ṣaṣṭhena vedyupari vinyasya ghṛtapātraṃ vitastimātraṃ kuśapavitraṃ vāmahastāṅguṣṭhānāmikāgraṃ gṛhītvā dakṣiṇāṅguṣṭhānāmikāmūlaṃ gṛhītvāgnijvālotpavanaṃ svāhāntena turīyeṇa punaḥ ṣaḍ darbhān gṛhītvā pūrvavatsvātmasaṃplavanaṃ svāhāntenādyena kuśadvayapavitrabandhanaṃ cādyena ghṛte nyasediti pavitrīkaraṇam
darbhadvayaṃ pragṛhyāgniprajvālanaṃ ghṛtaṃ tridhā vartayet
saṃprokṣyāgnau nidhāpayediti nīrājanam
punardarbhān gṛhītvā kīṭakādi nirīkṣyārghyeṇa saṃprokṣya darbhānagnau nidhāya ityavadyotanam
darbhadvayaṃ gṛhītvāgnijvālayā ghṛtaṃ nirīkṣayet
darbheṇa gṛhītvā tenāgradvayena śuklapakṣadvayenādyeneti kṛṣṇapakṣasampātanaṃ ghṛtaṃ tribhāgena vibhajya sruveṇaikabhāgenājyenāgnaye svāhā dvitīyenājyena somāya svāhā ājyena oṃ agnīṣomābhyāṃ svāhā ājyenāgnaye sviṣṭakṛte svāhā
punaḥ kuśena gṛhītvā saṃhitābhimantreṇa namo'ntenābhimantrayet
abhimantrya dhenumudrāpradarśanakavacāvaguṇṭhanāstreṇa rakṣām
atha saṃskṛte nidhāpayet ājyasaṃskāraḥ
ājyena srugvadanena cakrābhidhāraṇaṃ śaktibījādīśānamūrtaye svāhā
pūrvavat puruṣavaktrāya svāhā aghorahṛdayāya svāhā vāmadevāya guhyāya svāhā sadyojātamūrtaye svāhā
iti vaktrodghāṭanam
īśānamūrtaye tatpuruṣavaktrāya svāhā tatpuruṣavaktrāya aghorahṛdayāya svāhā aghorahṛdayāya vāmaguhyāya sadyojātamūrtaye svāhā iti vaktrasaṃdhānam
īśānamūrtaye tatpuruṣāya vaktrāya aghorahṛdayāya vāmadevāya guhyāya sadyojātāya svāhā iti vaktrasaṃdhānam
īśānamūrtaye tatpuruṣāya vaktrāya aghorahṛdayāya vāmadevāya guhyāya sadyojātamūrtaye svāhā iti vaktraikyakaraṇam
śivāgniṃ janayitvaivaṃ sarvakarmāṇi kārayet
kevalaṃ jihvayā vāpi śāntikādyāni sarvadā
garbhādhānādikāryeṣu vahneḥ pratyekamavyaya
daśa āhutayo deyā yonibījena pañcadhā
śivāgnau kalpayeddivyaṃ pūrvavatparamāsanam
āvāhanaṃ tathā nyāsaṃ yathā deve tathārcanam
mūlamantraṃ sakṛjjaptvā devadevaṃ praṇamya ca
prāṇāyāmatrayaṃ kṛtvā sagarbhaṃ sarvasaṃmatam
pariṣecanapūrvaṃ ca tadidhmam abhighārya ca
juhuyādagnimadhye tu jvalite 'tha mahāmune
āghārāvapi cādhāya cājyenaiva tu ṣaṇmukhe
ājyabhāgau tu juhuyādvidhinaiva ghṛtena ca
cakṣuṣī cājyabhāgau tu cāgnaye ca tathottare
ātmano dakṣiṇe caiva somāyeti dvijottama
pratyaṅmukhasya devasya śivāgnerbrahmaṇaḥ suta
akṣi vai dakṣiṇaṃ caiva cottaraṃ cottaraṃ tathā
dakṣiṇaṃ tu mahābhāga bhavatyeva na saṃśayaḥ
ājyenāhutayastatra mūlenaiva daśaiva tu
caruṇā ca yathāvaddhi samidbhiśca tathā smṛtam
pūrṇāhutiṃ tato dadyānmūlamantreṇa suvrata
sarvāvaraṇadevānāṃ pañcapañcaiva pūrvavat
īśānādikrameṇaiva śaktibījakrameṇa ca
prāyaścittam aghoreṇa sveṣṭāntaṃ pūrvavatsmṛtam
triprakāraṃ mayā proktamagnikāryaṃ suśobhanam
yathāvasaram evaṃ hi kuryānnityaṃ mahāmune
jīvitānte labhetsvargaṃ labhate agnidīpanam
narakaṃ caiva nāpnoti yasya kasyāpi karmaṇaḥ
ahiṃsakaṃ careddhomaṃ sādhako muktikāṅkṣakaḥ
hṛdisthaṃ cintayedagniṃ dhyānayajñena homayet
dehasthaṃ sarvabhūtānāṃ śivaṃ sarvajagatpatim
taṃ jñātvā homayedbhaktyā prāṇāyāmena nityaśaḥ
bāhyahomapradātā tu pāṣāṇe darduro bhavet
iti śrīliṅgamahāpurāṇe uttarabhāge pañcaviṃśatitamo 'dhyāyaḥ
śailādiruvāca
athavā devamīśānaṃ liṅge sampūjayecchivam
brāhmaṇaḥ śivabhaktaśca śivadhyānaparāyaṇaḥ
agnirityādinā bhasma gṛhītvā hyagnihotrajam
uddhūlayeddhi sarvāṅgamāpādatalamastakam
ācāmedbrahmatīrthena brahmasūtrī hyudaṅmukhaḥ
athauṃ namaḥ śivāyeti tanuṃ kṛtvātmanaḥ punaḥ
devaṃ ca tena mantreṇa pūjayetpraṇavena ca
sarvasmādadhikā pūjā aghoreśasya śūlinaḥ
sāmānyaṃ yajanaṃ sarvamagnikāryaṃ ca suvrata
mantrabhedaḥ prabhostasya aghoradhyānameva ca
mantraḥ
aghorebhyo 'tha ghorebhyo ghoraghoratarebhyaḥ śarvebhyaḥ sarvaśarvebhyo namaste astu rudrarūpebhyaḥ
aghorebhyaḥ praśāntahṛdayāya namaḥ
atha ghorebhyaḥ sarvātmabrahmaśirase svāhā
ghoraghoratarebhyaḥ jvālāmālinī śikhāyai vaṣaṭ
sarvebhyaḥ sarvaśarvebhyaḥ piṅgalakavacāya hum
namaste astu rudrarūpebhyaḥ netratrayāya vaṣaṭ
sahasrākṣāya durbhedāya pāśupatāstrāya huṃ phaṭ
snātvācāmya tanuṃ kṛtvā samabhyukṣyāghamarṣaṇam
tarpaṇaṃ vidhinā cārghyaṃ bhānave bhānupūjanam
samaṃ cāghorapūjāyāṃ mantramātreṇa bheditam
mārgaśuddhistathā dvāri pūjāṃ vāstvadhipasya ca
kṛtvā karaṃ viśodhyāgre sa śubhāsanamāsthitaḥ
nāsāgrakamale sthāpya dagdhākṣaḥ kṣubhikāgninā
vāyunā prerya tadbhasma viśodhya ca śubhāṃbhasā
śaktyāmṛtamaye brahmakalāṃ tatra prakalpayet
aghoraṃ pañcadhā kṛtvā pañcāṅgasahitaṃ punaḥ
itthaṃ jñānakriyāmevaṃ vinyasya ca vidhānataḥ
nyāsas trinetrasahito hṛdi dhyātvā varāsane
nābhau vahnigataṃ smṛtvā bhrūmadhye dīpavatprabhum
śāntyā bījāṅkurānantadharmādyairapi saṃyute
somasūryāgnisampanne mūrtitrayasamanvite
vāmādibhiśca sahite manonmanyāpyadhiṣṭhite
śivāsanetmamūrtistham akṣayākārarūpiṇam
aṣṭatriṃśatkalādehaṃ tritattvasahitaṃ śivam
aṣṭādaśabhujaṃ devaṃ gajacarmottarīyakam
siṃhājināṃbaradharamaghoraṃ parameśvaram
dvātriṃśākṣararūpeṇa dvātriṃśacchaktibhirvṛtam
sarvābharaṇasaṃyuktaṃ sarvadevanamaskṛtam
kapālamālābharaṇaṃ sarvavṛścikabhūṣaṇam
pūrṇenduvadanaṃ saumyaṃ candrakoṭisamaprabham
candrarekhādharaṃ śaktyā sahitaṃ nīlarūpiṇam
haste khaḍgaṃ kheṭakaṃ pāśam eke ratnaiścitraṃ cāṅkuśaṃ nāgakakṣām
śarāsanaṃ pāśupataṃ tathāstraṃ daṇḍaṃ ca khaṭvāṅgamathāpare ca
tantrīṃ ca ghaṇṭāṃ vipulaṃ ca śūlaṃ tathāpare ḍāmarukaṃ ca divyam
vajraṃ gadāṃ ṭaṅkamekaṃ ca dīptaṃ samudgaraṃ hastamathāsya śaṃbhoḥ
varadābhayahastaṃ ca vareṇyaṃ parameśvaram
bhāvayetpūjayeccāpi vahnau homaṃ ca kārayet
homaśca pūrvavatsarvo mantrabhedaśca kīrtitaḥ
aṣṭapuṣpādi gandhādi pūjāstutinivedanam
antarbaliṃ ca kuṇḍasya vāhneyena vidhānataḥ
maṇḍalaṃ vidhinā kṛtvā mantrairetairyathākramam
rudrebhyo mātṛgaṇebhyo yakṣebhyo 'surebhyo grahebhyo rākṣasebhyo nāgebhyo nakṣatrebhyo viśvagaṇebhyaḥ kṣetrapālebhyaḥ atha vāyuvaruṇadigbhāge kṣetrapālabaliṃ kṣipet
arghyaṃ gandhaṃ ca puṣpaṃ ca dhūpaṃ dīpaṃ ca suvratāḥ
naivedyaṃ mukhavāsādi nivedyaṃ vai yathāvidhi
vijñāpyaivaṃ visṛjyātha aṣṭapuṣpaiśca pūjanam
sarvasāmānyametaddhi pūjāyāṃ munipuṅgavāḥ
evaṃ saṃkṣepataḥ proktamaghorārcādi suvrata
aghorārcāvidhānaṃ ca liṅge vā sthaṇḍile 'pi vā
sthaṇḍilātkoṭiguṇitaṃ liṅgārcanamanuttamam
liṅgārcanarato vipro mahāpātakasaṃbhavaiḥ
pāpairapi na lipyeta padmapatramivāṃbhasā
liṅgasya darśanaṃ puṇyaṃ darśanātsparśanaṃ varam
arcanādadhikaṃ nāsti brahmaputra na saṃśayaḥ
evaṃ saṃkṣepataḥ proktamaghorārcanamuttamam
varṣakoṭiśatenāpi vistareṇa na śakyate
iti śrīliṅgamahāpurāṇe uttarabhāge ṣaḍviṃśatitamo 'dhyāyaḥ
ṛṣaya ūcuḥ
prabhāvo nandinaścaiva liṅgapūjāphalaṃ śrutam
śrutibhiḥ saṃmitaṃ sarvaṃ romaharṣaṇa suvrata
jayābhiṣeka īśena kathito manave purā
hitāya meruśikhare kṣatriyāṇāṃ triśūlinā
tatkathaṃ ṣoḍaśavidhaṃ mahādānaṃ ca śobhanam
vaktumarhasi cāsmākaṃ sūta buddhimatāṃvara
sūta uvāca
jīvacchrāddhaṃ purā kṛtvā manuḥ svāyaṃbhuvaḥ prabhuḥ
merumāsādya deveśam astāvīnnīlalohitam
tapasā ca vinītāya prahṛṣṭaḥ pradadau bhavaḥ
divyaṃ darśanamīśānas tenāpaśyat tam avyayam
natvā sampūjya vidhinā kṛtāñjalipuṭaḥ sthitaḥ
harṣagadgadayā vācā provāca ca nanāma ca
devadeva jagannātha namaste bhuvaneśvara
jīvacchrāddhaṃ mahādeva prasādena vinirmitam
pūjitaś ca tato devo dṛṣṭaś caiva mayādhunā
śakrāya kathitaṃ pūrvaṃ dharmakāmārthamokṣadam
jayābhiṣekaṃ deveśa vaktumarhasi me prabho
sūta uvāca
tasmai devo mahādevo bhagavānnīlalohitaḥ
jayābhiṣekamakhilamavadatparameśvaraḥ
śrībhagavānuvāca
jayābhiṣekaṃ vakṣyāmi nṛpāṇāṃ hitakāmyayā
apamṛtyujayārthaṃ ca sarvaśatrujayāya ca
yuddhakāle tu samprāpte kṛtvaivamabhiṣecanam
svapatiṃ cābhiṣicyaiva gacchedyoddhuṃ raṇājire
vidhinā maṇḍapaṃ kṛtvā prapāṃ vā kūṭameva vā
navadhā sthāpayed vahniṃ brāhmaṇo vedapāragaḥ
tataḥ sarvābhiṣekārthaṃ sūtrapātaṃ ca kārayet
prāgādyaṃ varṇasūtraṃ ca dakṣiṇādyaṃ tathā punaḥ
sahasrāṇāṃ dvayaṃ tatra śatānāṃ ca catuṣṭayam
śeṣameva śubhaṃ koṣṭhaṃ teṣu koṣṭhaṃ tu saṃharet
bāhye vīthyāṃ padaṃ caikaṃ samantādupasaṃharet
aṅgasūtrāṇi saṃgṛhya vidhinā pṛthageva tu
prāgādyaṃ varṇasūtraṃ ca dakṣiṇādyaṃ tathā punaḥ
prāgādyaṃ dakṣiṇādyaṃ ca ṣaṭtriṃśat saṃharet kramāt
prāgādyāḥ paṅktayaḥ sapta dakṣiṇādyāstathā punaḥ
tasmādekonapañcāśatpaṅktayaḥ parikīrtitāḥ
nava paṅktīrharenmadhye gandhagomayavāriṇā
kamalaṃ cālikhettatra hastamātreṇa śobhanam
aṣṭapatraṃ sitaṃ vṛttaṃ karṇikākesarānvitam
aṣṭāṅgulapramāṇena karṇikā hemasannibhā
caturaṅgulamānena kesarasthānamucyate
dharmo jñānaṃ ca vairāgyamaiśvaryaṃ ca yathākramam
āgneyādiṣu koṇeṣu sthāpayetpraṇavena tu
avyaktādīni vai dikṣu gātrākāreṇa vai nyaset
avyaktaṃ niyataḥ kālaḥ kālī ceti catuṣṭayam
sitaraktahiraṇyābhakṛṣṇā dharmādayaḥ kramāt
haṃsākāreṇa vai gātraṃ hemābhāsena suvratāḥ
ādhāraśaktimadhye tu kamalaṃ sṛṣṭikāraṇam
bindumātraṃ kalāmadhye nādākāramataḥ param
nādopari śivaṃ dhyāyed oṃkārākhyaṃ jagadgurum
manonmanīṃ ca padmābhaṃ mahādevaṃ ca bhāvayet
vāmādayaḥ krameṇaiva prāgādyāḥ kesareṣu vai
vāmā jyeṣṭhā tathā raudrī kālī vikaraṇī tathā
balā pramathinī devī damanī ca yathākramam
vāmadevādibhiḥ sārdhaṃ praṇavenaiva vinyaset
namo 'stu vāmadevāya namo jyeṣṭhāya śūline
rudrāya kālarūpāya kalāvikaraṇāya ca
balāya ca tathā sarvabhūtasya damanāya ca
manonmanāya devāya manonmanyai namonamaḥ
mantrairetairyathānyāyaṃ pūjayetparimaṇḍalam
prathamāvaraṇaṃ proktaṃ dvitīyāvaraṇaṃ śṛṇu
dvitīyāvaraṇe caiva śaktayaḥ ṣoḍaśaiva tu
tṛtīyāvaraṇe caiva caturviṃśad anukramāt
piśācavīthir vai madhye nābhivīthiḥ samantataḥ
mantrairetairyathānyāyaṃ piśācānāṃ prakīrtitāḥ
aṣṭottarasahasraṃ tu padamaṣṭārasaṃyutam
teṣu teṣu pṛthaktvena padeṣu kamalaṃ kramāt
kalpayecchālinīvāragodhūmaiśca yavādibhiḥ
taṇḍulaiśca tilairvātha gaurasarṣapasaṃyutaiḥ
athavā kalpayedetairyathākālaṃ vidhānataḥ
aṣṭapatraṃ likhetteṣu karṇikākesarānvitam
śālīnāmāḍhakaṃ proktaṃ kamalānāṃ pṛthak pṛthak
taṇḍulānāṃ tadardhaṃ syāttadardhaṃ ca yavādayaḥ
droṇaṃ pradhānakuṃbhasya tadardhaṃ taṇḍulāḥ smṛtāḥ
tilānāmāḍhakaṃ madhye yavānāṃ ca tadardhakam
athāṃbhasā samabhyukṣya kamalaṃ praṇavena tu
teṣu sarveṣu vidhinā praṇavaṃ vinyasetkramāt
evaṃ samāpya cābhyukṣya padasāhasramuttamam
kalaśānāṃ sahasrāṇi haimāni ca śubhāni ca
uktalakṣaṇayuktāni kārayedrājatāni vā
tāmrajāni yathānyāyaṃ praṇavenārghyavāriṇā
dvādaśāṅgulavistāramudare samudāhṛtam
vartitaṃ tu tadardhena nābhistasya vidhīyate
kaṇṭhaṃ tu dvyaṅgulotsedhaṃ vistāraṃ caturaṅgulam
oṣṭhaṃ ca dvyaṅgulotsedhaṃ nirgamaṃ dvyaṅgulaṃ smṛtam
tattadvai dviguṇaṃ divyaṃ śivakuṃbhe prakīrtitam
yavamātrāntaraṃ samyak tantunā veṣṭayeddhi vai
avaguṇṭhya tathābhyukṣya kuśopari yathāvidhi
pūrvavatpraṇavenaiva pūrayedgandhavāriṇā
sthāpayecchivakuṃbhāḍhyaṃ vardhanīṃ ca vidhānataḥ
madhyapadmasya madhye tu sakūrcaṃ sākṣataṃ kramāt
āveṣṭya vastrayugmena pracchādya kamalena tu
haimena citraratnena sahasrakalaśaṃ pṛthak
śivakuṃbhe śivaṃ sthāpya gāyatryā praṇaveṇa ca
vidmahe puruṣāyaiva mahādevāya dhīmahi
tanno rudraḥ pracodayāt
mantreṇānena rudrasya sānnidhyaṃ sarvadā smṛtam
vardhanyāṃ devīgāyatryā devīṃ saṃsthāpya pūjayet
gaṇāṃbikāyai vidmahe mahātapāyai dhīmahi
tanno gaurī pracodayāt
prathamāvaraṇe caiva vāmādyāḥ parikīrtitāḥ
prathamāvaraṇaṃ proktaṃ dvitīyāvaraṇaṃ śṛṇu
śaktayaḥ ṣoḍaśaivātra pūrvādyānteṣu suvrata
aindravyūhasya madhye tu subhadrāṃ sthāpya pūjayet
bhadrāmāgneyacakre tu yāmye tu kanakāṇḍajām
aṃbikāṃ nairṛte vyūhe madhyakuṃbhe tu pūjayet
śrīdevīṃ vāruṇe bhāge vāgīśāṃ vāyugocare
gomukhīṃ saumyabhāge tu madhyakuṃbhe tu pūjayet
rudravyūhasya madhye tu bhadrakarṇāṃ samarcayet
aindrāgnividiśor madhye pūjayed aṇimāṃ śubhām
yāmyapāvakayormadhye laghimāṃ kamale nyaset
rākṣasāntakayor madhye mahimāṃ madhyato yajet
varuṇāsurayormadhye prāptiṃ vai madhyato yajet
varuṇānilayormadhye prākāmyaṃ kamale nyaset
vitteśānilayormadhye īśitvaṃ sthāpya pūjayet
vitteśeśānayormadhye vaśitvaṃ sthāpya pūjayet
aindreśeśānayor madhye yajet kāmāvasāyakam
dvitīyāvaraṇaṃ proktaṃ tṛtīyāvaraṇaṃ śṛṇu
śaktayastu caturviṃśatpradānakalaśeṣu ca
pūjayedvyūhamadhye tu pūrvavadvidhipūrvakam
dīkṣāṃ dīkṣāyikāṃ caiva caṇḍāṃ caṇḍāṃśunāyikām
sumatiṃ sumatyāyīṃ ca gopāṃ gopāyikāṃ tathā
atha nandaṃ ca nandāyīṃ pitāmahamataḥ param
pitāmahāyīṃ pūrvādyaṃ vidhinā sthāpya pūjayet
evaṃ sampūjya vidhinā tṛtīyāvaraṇaṃ śubham
saubhadraṃ vyūhamāsādya prathamāvaraṇe kramāt
prāgādyaṃ vidhinā sthāpya śaktyaṣṭakamanukramāt
dvitīyāvaraṇe caiva prāgādyaṃ śṛṇu śaktayaḥ
ṣoḍaśaiva tu abhyarcya padmamudrāṃ tu darśayet
bindukā bindugarbhā ca nādinī nādagarbhajā
śaktikā śaktigarbhā ca parā caiva parāparā
prathamāvaraṇe 'ṣṭau ca śaktayaḥ parikīrtitāḥ
caṇḍā caṇḍamukhī caiva caṇḍavegā manojavā
caṇḍākṣī caṇḍanirghoṣā bhṛkuṭī caṇḍanāyikā
manotsedhā manodhyakṣā mānasī mānanāyikā
manoharī manohlādī manaḥprītirmaheśvarī
dvitīyāvaraṇe caiva ṣoḍaśaiva prakīrtitāḥ
saubhadraḥ kathito vyūho bhadraṃ vyūhaṃ śṛṇuṣva me
aindrī hautāśanī yāmyā nairṛtī vāruṇī tathā
vāyavyā caiva kauberī aiśānī cāṣṭaśaktayaḥ
prathamāvaraṇaṃ proktaṃ dvitīyāvaraṇaṃ śṛṇu
hariṇī ca suvarṇā ca kāñcanī hāṭakī tathā
rukmiṇī satyabhāmā ca subhagā jambunāyikā
vāgbhavā vākpathā vāṇī bhīmā citrarathā sudhīḥ
vedamātā hiraṇyākṣī dvitīyāvaraṇe smṛtāḥ
bhadrākhyaḥ kathito vyūhaḥ kanakākhyaṃ śṛṇuṣva me
vajraṃ śaktiṃ ca daṇḍaṃ ca khaḍgaṃ pāśaṃ dhvajaṃ tathā
gadāṃ triśūlaṃ kramaśaḥ prathamāvaraṇe smṛtāḥ
yuddhā prabuddhā caṇḍā ca muṇḍā caiva kapālinī
mṛtyuhantrī virūpākṣī kapardā kamalāsanā
daṃṣṭriṇī raṅgiṇī caiva lambākṣī kaṅkabhūṣaṇī
sambhāvā bhāvinī caiva ṣoḍaśaiva prakīrtitāḥ
kathitaḥ prathamavyūho hyambikākhyaṃ śṛṇuṣva me
khecarī cātmanā sā ca bhavānī vahnirūpiṇī
vahninī vahninābhā ca mahimāmṛtalālasā
prathamāvaraṇe cāṣṭau śaktayaḥ sarvasaṃmatāḥ
kṣamā ca śikharā devī ṛturatnā śilā tathā
chāyā bhūtapatī dhanyā indramātā ca vaiṣṇavī
tṛṣṇā rāgavatī mohā kāmakopā mahotkaṭā
indrā ca badhirā devī ṣoḍaśaitāḥ prakīrtitāḥ
kathitaścāṃbikāvyūhaḥ śrīvyūhaṃ śṛṇu suvrata
sparśā sparśavatī gandhā prāṇāpānā samānikā
udānā vyānanāmā ca prathamāvaraṇe smṛtāḥ
tamohatā prabhāmoghā tejinī dahanī tathā
bhīmāsyā jālinī coṣā śoṣiṇī rudranāyikā
vīrabhadrā gaṇādhyakṣā candrahāsā ca gahvarā
gaṇamātāmbikā caiva śaktayaḥ sarvasaṃmatāḥ
dvitīyāvaraṇe proktāḥ ṣoḍaśaiva yathākramāt
śrīvyūhaḥ kathito bhadraṃ vāgīśaṃ śṛṇu suvrata
dhārā vāridharā caiva vahnikī nāśakī tathā
martyātītā mahāmāyā vajriṇī kāmadhenukā
prathamāvaraṇe 'pyevaṃ śaktayo 'ṣṭau prakīrtitāḥ
payoṣṇī vāruṇī śāntā jayantī ca varapradā
plāvinī jalamātā ca payomātā mahāmbikā
raktā karālī caṇḍākṣī mahocchuṣmā payasvinī
māyā vidyeśvarī kālī kālikā ca yathākramam
ṣoḍaśaiva samākhyātāḥ śaktayaḥ sarvasaṃmatāḥ
vyūho vāgīśvaraḥ prokto gomukho vyūha ucyate
śaṅkhinī hālinī caiva laṅkāvarṇā ca kalkinī
yakṣiṇī mālinī caiva vamanī ca rasātmanī
prathamāvaraṇe caiva śaktayo 'ṣṭau prakīrtitāḥ
caṇḍā ghaṇṭā mahānādā sumukhī durmukhī balā
revatī prathamā ghorā sainyā līnā mahābalā
jayā ca vijayā caiva aparā cāparājitā
dvitīyāvaraṇe caiva śaktayaḥ ṣoḍaśaiva tu
kathito gomukhīvyūho bhadrakarṇīṃ śṛṇuṣva me
mahājayā virūpākṣī śuklābhā kāśamātṛkā
saṃhārī jātahārī ca daṃṣṭrālī śuṣkarevatī
prathamāvaraṇe cāṣṭau śaktayaḥ parikīrtitāḥ
pipīlikā puṇyahārī aśanī sarvahāriṇī
bhadrahā viśvahārī ca himā yogeśvarī tathā
chidrā bhānumatī chidrā saiṃhikī surabhī samā
sarvabhavyā ca vegākhyā śaktayaḥ ṣoḍaśaiva tu
mahāvyūhāṣṭakaṃ proktam upavyūhāṣṭakaṃ śṛṇu
aṇimāvyūham āveṣṭya prathamāvaraṇe kramāt
aindrā tu citrabhānuśca vāruṇī daṇḍireva ca
prāṇarūpī tathā haṃsaḥ svātmaśaktiḥ pitāmahaḥ
prathamāvaraṇaṃ proktaṃ dvitīyāvaraṇaṃ śṛṇu
keśavo bhagavān rudraścandramā bhāskarastathā
mahātmā ca tathā hyātmā hyantarātmā maheśvaraḥ
paramātmā hyaṇurjīvaḥ piṅgalaḥ puruṣaḥ paśuḥ
bhoktā bhūtapatirbhīmo dvitīyāvaraṇe smṛtāḥ
kathitaś cāṇimāvyūho laghimākhyaṃ vadāmi te
śrīkaṇṭho'ntaśca sūkṣmaśca trimūrtiḥ śaśakastathā
amareśaḥ sthitīśaśca dārataśca tathāṣṭamaḥ
prathamāvaraṇaṃ proktaṃ dvitīyāvaraṇaṃ śṛṇu
sthāṇurharaśca daṇḍeśo bhauktīśaḥ surapuṅgavaḥ
sadyojāto 'nugraheśaḥ krūrasenaḥ sureśvaraḥ
krodhīśaśca tathā caṇḍaḥ pracaṇḍaḥ śiva eva ca
ekarudrastathā kūrmaścaikanetraścaturmukhaḥ
dvitīyāvaraṇe rudrāḥ ṣoḍaśaiva prakīrtitāḥ
kathito laghimāvyūho mahimāṃ śṛṇu suvrata
ajeśaḥ kṣemarudraśca somo 'ṃśo lāṅgalī tathā
daṇḍāruś cārdhanārī ca ekāntaścānta eva ca
pālī bhujaṅganāmā ca pinākī khaḍgir eva ca
kāma īśastathā śveto bhṛguḥ ṣoḍaśa vai smṛtāḥ
kathito mahimāvyūhaḥ prāptivyūhaṃ śṛṇuṣva me
saṃvarto lakulīśaśca vāḍavo hastir eva ca
caṇḍayakṣo gaṇapatirmahātmā bhṛgujo 'ṣṭamaḥ
prathamāvaraṇaṃ proktaṃ dvitīyāvaraṇaṃ śṛṇu
trivikramo mahājihva ṛkṣaḥ śrībhadra eva ca
mahādevo dadhīcaśca kumāraśca parāvaraḥ
mahādaṃṣṭraḥ karālaśca sūcakaśca suvardhanaḥ
mahādhvāṅkṣo mahānando daṇḍī gopālakastathā
prāptivyūhaḥ samākhyātaḥ prākāmyaṃ śṛṇu suvrata
puṣpadanto mahānāgo vipulānandakārakaḥ
śuklo viśālaḥ kamalo bilvaścāruṇa eva ca
prathamāvaraṇaṃ proktaṃ dvitīyāvaraṇaṃ śṛṇu
ratipriyaḥ sureśānaścitrāṅgaśca sudurjayaḥ
vināyakaḥ kṣetrapālo mahāmohaśca jaṅgalaḥ
vatsaputro mahāputro grāmadeśādhipastathā
sarvāvasthādhipo devo meghanādaḥ pracaṇḍakaḥ
kāladūtaśca kathito dvitīyāvaraṇaṃ smṛtam
prākāmyaḥ kathito vyūha aiśvaryaṃ kathayāmi te
maṅgalā carcikā caiva yogeśā haradāyikā
bhāsurā suramātā ca sundarī mātṛkāṣṭamī
prathamāvaraṇe proktā dvitīyāvaraṇaṃ śṛṇu
gaṇādhipaśca mantrajño varadevaḥ ṣaḍānanaḥ
vidagdhaśca vicitraśca amogho mogha eva ca
aśvīrudraśca someśaś cottamodumbarastathā
sūta uvāca
snātvā devaṃ namaskṛtya devadevamumāpatim
divyena cakṣuṣā rudraṃ nīlalohitamīśvaram
dṛṣṭvā tuṣṭāva varadaṃ rudrādhyāyena śaṅkaram
devo 'pi tuṣṭyā nirvāṇaṃ rājyānte karmaṇaiva tu
tavāstīti sakṛccoktvā tatraivāntaradhīyata
svāyaṃbhuvo manurdevaṃ namaskṛtya vṛṣadhvajam
āruroha mahāmeruṃ mahāvṛṣamiveśvaraḥ
tatra devaṃ hiraṇyābhaṃ yogaiśvaryasamanvitam
sanatkumāraṃ varadamapaśyadbrahmaṇaḥ sutam
namaścakāra varadaṃ brahmaṇyaṃ brahmarūpiṇam
kṛtāñjalipuṭo bhūtvā tuṣṭāva ca mahādyutiḥ
so 'pi dṛṣṭvā manuṃ devo hṛṣṭaromābhavanmuniḥ
sanatkumāraḥ prāhedaṃ ghṛṇayā ca ghṛṇānidhe
sanatkumāra uvāca
dṛṣṭvā sarveśvarācchāntācchaṅkarānnīlalohitāt
labdhvābhiṣekaṃ samprāpto vivakṣurvada yadyapi
tasya tadvacanaṃ śrutvā praṇipatya kṛtāñjaliḥ
vijñāpayāmāsa kathaṃ karmaṇā nirvṛtirvibho
vaktumarhasi cāsmākaṃ karmaṇā kevalena ca
jñānena nirvṛtiḥ siddhā vibho miśreṇa vā kvacit
atha tasya vacaḥ śrutvā śrutisāravidāṃ nidhiḥ
sanatkumāro bhagavānkarmaṇā nirvṛtiḥ kramāt
miśreṇa ca kramādeva kṣaṇājjñānena vai mune
purā mānena coṣṭratvam agamaṃ nandinaḥ prabhoḥ
śāpātpunaḥ prasādāddhi śivamabhyarcya śaṅkaram
prasādānnandinastasya karmaṇaiva suto hyaham
śrutvottamāṃ gatiṃ divyāmavasthāṃ prāptavānaham
śivārcanaprakāreṇa śivadharmeṇa nānyathā
rājñāṃ ṣoḍaśadānāni nandinā kathitāni ca
dharmakāmārthamuktyarthaṃ karmaṇaiva mahātmanā
tulādirohaṇādyāni śṛṇu tāni yathātatham
grahaṇādiṣu kāleṣu śubhadeśeṣu śobhanam
viṃśaddhastapramāṇena maṇḍapaṃ kūṭameva ca
yathāṣṭādaśahastena kalāhastena vā punaḥ
kṛtvā vediṃ tathā madhye navahastapramāṇataḥ
aṣṭahastena vā kāryā saptahastena vā punaḥ
dvihastā sārdhahastā vā vedikā cātiśobhanā
dvādaśastaṃbhasaṃyuktā sādhuramyā bhramantikā
parito nava kuṇḍāni caturasrāṇi kārayet
aindrikeśānayor madhye pradhānaṃ brahmaṇaḥ suta
athavā caturasraṃ ca yonyākāramataḥ param
strīṇāṃ kuṇḍāni viprendrā yonyākārāṇi kārayet
ardhacandraṃ trikoṇaṃ ca vartulaṃ kuṇḍameva ca
ṣaḍasraṃ sarvato vāpi trikoṇaṃ padmasannibham
aṣṭāsraṃ sarvamāne tu sthaṇḍilaṃ kevalaṃ tu vā
caturdvārasamopetaṃ catustoraṇabhūṣitam
diggajāṣṭakasaṃyuktaṃ darbhamālāsamāvṛtam
aṣṭamaṅgalasaṃyuktaṃ vitānopariśobhitam
tulāstaṃbhadrumāścātra bilvādīni viśeṣataḥ
bilvāśvatthapalāśādyāḥ kevalaṃ khādiraṃ tu vā
yena staṃbhaḥ kṛtaḥ pūrvaṃ tena sarvaṃ tu kārayet
athavā miśramārgeṇa veṇunā vā prakalpayet
aṣṭahastapramāṇaṃ tu hastadvayasamāyutam
tulāstaṃbhasya viṣkaṃbho 'nāhatas triguṇo mataḥ
dvyaṅgulena vihīnaṃ tu suvṛttaṃ nirvraṇaṃ tathā
ubhayorantaraṃ caiva ṣaḍḍhastaṃ nṛpate smṛtam
dvayoś caturhastakṛtam antaraṃ staṃbhayorapi
ṣaḍḍhastam antaraṃ jñeyaṃ staṃbhayorupari sthitam
vitastimātraṃ vistāro viṣkaṃbhastāvaduttaram
staṃbhayostu pramāṇena uttaradvārasaṃmitam
ṣaṭtriṃśanmātrasaṃyuktaṃ vyāyāmaṃ tu tulātmakam
viṣkaṃbhamaṣṭamātraṃ tu yavapañcakasaṃyutam
ṣaṭtriṃśanmātranābhaṃ syānnirmāṇādvartulaṃ śubham
agre mūle ca madhye ca hemapaṭṭena bandhayet
paṭṭamadhye prakartavyam avalambanakatrayam
tāmreṇa ca prakartavyam avalambanakatrayam
āreṇa vā prakartavyamāyasaṃ naiva kārayet
madhye cordhvamukhaṃ kāryam avalaṃbaḥ suśobhanaḥ
raśmibhistoraṇāgre vā bandhayecca vidhānataḥ
jihvāmekāṃ tulāmadhye toraṇaṃ tu vidhīyate
uttarasya ca madhye ca śaṅkuṃ dṛḍhamanuttamam
vitānenopari chādya dṛḍhaṃ samyakprayojayet
śaṅkoḥ suṣirasampannaṃ valayaṃ kārayenmune
tulāmadhye vitānena tulayā lambake tathā
valayena prayoktavyaṃ kuṇḍalaṃ vāvalaṃbanam
sudṛḍhaṃ ca tulāmadhye navamāṅgulamānataḥ
paṭṭasyaiva tu vistāraṃ pañcamātrapramāṇataḥ
aparau sudṛḍhau piṇḍau śubhadravyeṇa kārayet
śikyādhastātprakartavyau pañcaprādeśavistarau
sahasreṇa tu kartavyau palānāṃ dhārakāvubhau
śatāṣṭakena vā kuryātpalaiḥ ṣaṭśatameva vā
catustālaṃ ca kartavyo vistāro madhyamastathā
sārdhatritālavistāraḥ kalaśasya vidhīyate
badhnīyātpañcapātraṃ tu trimātraṃ ṣaṭkamucyate
caturdvārasamopetaṃ dvāramaṅgulamātrakam
kuṇḍalaiśca samopetaiḥ śuklaśuddhasamanvitaiḥ
kuṇḍale kuṇḍale kāryaṃ śṛṅkhalāparimaṇḍalam
śṛṅkhalādhāravalayam avalaṃbena yojayet
prādeśaṃ vā caturmātraṃ bhūmes tyaktvāvalambayet
ghaṭau puruṣamātrau tu kartavyau śobhanāvubhau
tau vālukābhiḥ sampūrya śivaṃ tatra viniṣkṣipet
dvihastamātramavaṭe sthāpanīyau prayatnataḥ
niḥśeṣaṃ pūrayed vidvān vālukābhiḥ samantataḥ
yena niścalatāṃ gacchettena mārgeṇa kārayet
śrūyatāṃ paramaṃ guhyaṃ vedikoparimaṇḍalam
aṣṭamāṅgulasaṃyuktaṃ maṅgalāṅkuraśobhitam
phalapuṣpasamākīrṇaṃ dhūpadīpasamanvitam
vedimadhye prakartavyaṃ darpaṇodarasannibham
ālikhenmaṇḍalaṃ pūrvaṃ caturdvārasamanvitam
śobhopaśobhāsampannaṃ karṇikākesarānvitam
varṇajātisamopetaṃ pañcavarṇaṃ tu kārayet
vajraṃ prāgantare bhāge āgneyyāṃ śaktimujjvalām
ālikheddakṣiṇe daṇḍaṃ nairṛtyāṃ khaḍgam ālikhet
pāśaś ca vāruṇe lekhyo dhvajaṃ vai vāyugocare
kauberyāṃ tu gadā lekhyā aiśānyāṃ śūlamālikhet
śūlasya vāmadeśena cakraṃ padmaṃ tu dakṣiṇe
evaṃ likhitvā paścācca homakarma samācaret
pradhānahomaṃ gāyatryā svāhā śakrāya vahnaye
yamāya rākṣaseśāya varuṇāya ca vāyave
kuberāyeśvarāyātha viṣṇave brahmaṇe punaḥ
svāhāntaṃ praṇavenaiva hotavyaṃ vidhipūrvakam
svaśākhāgnimukhenaiva jayādipratisaṃyutam
sviṣṭāntaṃ sarvakāryāṇi kārayedvidhivattadā
sarvahomāgrahome ca samit pālāśam ucyate
ekaviṃśatisaṃkhyātaṃ mantreṇānena homayet
ayanta idhma ātmā jātavedas tenedhyasva vardhasva ceddhavardhaya cāsmān prajayā paśubhir brahmavarcasenānnādyena sa medhaya svāhā
bhūḥ svāhā bhuvaḥ svāhā svaḥ svāhā bhūrbhuvaḥ svastathaiva ca
samiddhomaśca caruṇā ghṛtasya ca yathākramam
śuklānnapāyasaṃ caiva mudgānnaṃ caravaḥ smṛtāḥ
sahasraṃ vā tadardhaṃ vā śatamaṣṭottaraṃ tu vā
agna āyūṃṣi pavasa āsuvor jamiṣaṃ ca naḥ
āre bādhasva chunām
agnirṛṣiḥ pavamānaḥ pāñcajanyaḥ purohitaḥ
tam īmahe mahāgayam
agne pavasva svapā asme varcaḥ suvīryam
dadhadrayiṃ mayi poṣam
prajāpate na tvadetānyanyo viśvā jātāni paritā babhūva
yatkāmāste juhumastanno astu vayaṃ syāma patayo rayīṇām
gāyatryā ca pradhānasya samiddhomastathaiva ca
caruṇā ca tathājyasya śakrādīnāṃ ca homayet
vajrādīnāṃ ca hotavyaṃ sahasrārdhaṃ tataḥ kramāt
brahmayajñeti mantreṇa brahmaṇe viṣṇave punaḥ
nārāyaṇāya vidmahe vāsudevāya dhīmahi
tanno viṣṇuḥ pracodayāt
ayaṃ viśeṣaḥ kathito homamārgaḥ suśobhanaḥ
dūrvayā kṣīrayuktena pañcaviṃśatpṛthakpṛthak
tryaṃbakaṃ yajāmahe sugandhiṃ puṣṭivardhanam
urvārukam iva bandhanān mṛtyor mukṣīya māmṛtāt
dūrvāhomaḥ praśasto 'yaṃ vāstuhomaśca sarvathā
prāyaścittamaghoreṇa sarpiṣā ca śataṃśatam
brahmāṇaṃ dakṣiṇe vāme viṣṇuṃ viśvaguruṃ śivam
madhye devyā samaṃ jñeyamindrādigaṇasaṃvṛtam
ādityaṃ bhāskaraṃ bhānuṃ raviṃ devaṃ divākaram
uṣāṃ prabhāṃ tathā prajñāṃ saṃdhyāṃ sāvitrimeva ca
pañcaprakāravidhinā khakholkāya mahātmane
viṣṭarāṃ subhagāṃ caiva vardhanīṃ ca pradakṣiṇām
āpyāyanīṃ ca sampūjya devīṃ padmāsane ravim
prabhūtaṃ vātha kartavyaṃ vimalaṃ dakṣiṇe tathā
sāraṃ paścimabhāge ca ārādhyaṃ cottare yajet
madhye sukhaṃ vijānīyātkesareṣu yathākramam
dīptāṃ sūkṣmāṃ jayāṃ bhadrāṃ vibhūtiṃ vimalāṃ kramāt
amoghāṃ vidyutāṃ caiva madhyataḥ sarvatomukhīm
somamaṅgārakaṃ caiva budhaṃ gurumanukramāt
bhārgavaṃ ca tathā mandaṃ rāhuṃ ketuṃ tathaiva ca
pūjayeddhomayedevaṃ dāpayecca viśeṣataḥ
yogino bhojayettatra śivatattvaikapāragān
divyādhyayanasampannān kṛtvaivaṃ vidhivistaram
home pravartamāne ca pūrvadiksthānamadhyame
ārohayedvidhānena rudrādhyāyena vai nṛpam
dhārayettatra bhūpālaṃ ghaṭikaikāṃ vidhānataḥ
yajamāno japenmantraṃ rudragāyatrisaṃjñakam
ghaṭikārdhaṃ tadardhaṃ vā tatraivāsanam ārabhet
ālokya vāruṇaṃ dhīmānkūrcahastaḥ samāhitaḥ
nṛpaśca bhūṣaṇairyuktaḥ khaḍgakheṭakadhārakaḥ
svastirityādibhiścādāvante caiva viśeṣataḥ
puṇyāhaṃ brāhmaṇaiḥ kāryaṃ vedavedāṅgapāragaiḥ
jayamaṅgalaśabdādibrahmaghoṣaiḥ suśobhanaiḥ
nṛtyavādyādibhirgītaiḥ sarvaśobhāsamanvitaiḥ
svamevaṃ candradigbhāge suvarṇaṃ tatra vikṣipet
tulādhārau samau vṛttau tulābhāraḥ sadā bhavet
śataniṣkādhikaṃ śreṣṭhaṃ tadardhaṃ madhyamaṃ smṛtam
tasyārdhaṃ ca kaniṣṭhaṃ syāttrividhaṃ tatra kalpitam
vastrayugmamathoṣṇīṣaṃ kuṇḍalaṃ kaṇṭhaśobhanam
aṅgulībhūṣaṇaṃ caiva maṇibandhasya bhūṣaṇam
etāni caiva sarvāṇi prārambhe dharmakarmaṇi
pāśupatavratāyātha bhasmāṅgāya pradāpayet
pūrvoktabhūṣaṇaṃ sarvaṃ soṣṇīṣaṃ vastrasaṃyutam
dadyād etat prayoktṛbhya ācchādanapaṭaṃ budhaḥ
dakṣiṇāṃ ca śataṃ sārdhaṃ tadardhaṃ vā pradāpayet
yogināṃ caiva sarveṣāṃ pṛthaṅniṣkaṃ pradāpayet
yāgopakaraṇaṃ divyamācāryāya pradāpayet
itareṣāṃ yatīnāṃ tu pṛthaṅniṣkaṃ pradāpayet
tulārohasuvarṇaṃ ca śivāya vinivedayet
prāsādaṃ maṇḍapaṃ caiva prākāraṃ bhūṣaṇaṃ tathā
suvarṇapuṣpaṃ paṭahaṃ khaḍgaṃ vai kośameva ca
kṛtvā dattvā śivāyātha kiṃciccheṣaṃ ca buddhimān
ācāryebhyaḥ pradātavyaṃ bhasmāṅgebhyo viśeṣataḥ
bandīkṛtān visarjyātha kārāgṛhanivāsinaḥ
sahasrakalaśaistatra secayetparameśvaram
ghṛtena kevalenāpi devadevamumāpatim
payasā vātha dadhnā vā sarvadravyairathāpi vā
brahmakūrcena vā devaṃ pañcagavyena vā punaḥ
gāyatryā caiva gomūtraṃ gomayaṃ praṇavena vā
āpyāyasveti vai kṣīraṃ dadhikrāvṇoti vai dadhi
tejosītyājyam īśānamantreṇaivābhiṣecayet
devasya tveti deveśaṃ kuśāṃbukalaśena vai
rudrādhyāyena vā sarvaṃ snāpayetparameśvaram
sahasrakalaśaṃ śaṃbhornāmnāṃ caiva sahasrakaiḥ
viṣṇunā kathitairvāpi taṇḍinā kathitaistu vā
dakṣeṇa munimukhyena kīrtitairathavā punaḥ
mahāpūjā prakartavyā mahādevasya bhaktitaḥ
śivārcakāya dātavyā dakṣiṇā svaguroḥ sadā
dehārṇavaṃ ca sarveṣāṃ dakṣiṇā ca yathākramam
dīnāndhakṛpaṇānāṃ ca bālavṛddhakṛśāturān
bhojayecca vidhānena dakṣiṇāmapi dāpayet
iti śrīliṅgamahāpurāṇe uttarabhāge tulāpuruṣadānavidhāvaṣṭāviṃśattamo 'dhyāyaḥ
sanatkumāra uvāca
tulā te kathitā hyeṣā ādyā sāmānyarūpiṇī
hiraṇyagarbhaṃ vakṣyāmi dvitīyaṃ sarvasiddhidam
adhaḥ pātraṃ sahasreṇa hiraṇyena vidhīyate
ūrdhvapātraṃ tadardhena mukhaṃ saṃveśamātrakam
haimamevaṃ śubhaṃ kuryāt sarvālaṃkārasaṃyutam
adhaḥ pātre smareddevīṃ guṇatrayasamanvitām
caturviṃśatikāṃ devīṃ brahmaviṣṇvagnirūpiṇīm
ūrdhvapātre guṇātītaṃ ṣaḍviṃśakam umāpatim
ātmānaṃ puruṣaṃ dhyāyet pañcaviṃśakam agrajam
pūrvoktasthānamadhye 'tha vedikopari maṇḍale
śālimadhye kṣipennītvā navavastraiśca veṣṭayet
māṣakalkena cālipya pañcadravyeṇa pūjayet
īśānādyairyathānyāyaṃ pañcabhiḥ paripūjayet
pūrvavacchivapūjā ca homaścaiva yathākramam
devīṃ gāyatrikāṃ japtvā praviśet prāṅmukhaḥ svayam
vidhinaiva tu sampādya garbhādhānādikāṃ kriyām
kṛtvā ṣoḍaśamārgeṇa vidhinā brāhmaṇottamaḥ
dūrvāṅkuraistu kartavyā secanā dakṣiṇe puṭe
auduṃbaraphalaiḥ sārdham ekaviṃśatkuśodakam
īśānyāṃ tāvadevātra kuryātsīmantakarmaṇi
udvahetkanyakāṃ kṛtvā triṃśanniṣkeṇa śobhanām
alaṃkṛtya tathā hutvā śivāya vinivedayet
annaprāśanake vidvān bhojayetpāyasādibhiḥ
evaṃ viśvajitāntā vai garbhādhānādikāḥ kriyāḥ
śaktibījena kartavyā brāhmaṇairvedapāragaiḥ
śeṣaṃ sarvaṃ ca vidhivattulāhemavadācaret
iti śrīliṅgamahāpurāṇe uttarabhāge ekonatriṃśo 'dhyāyaḥ
sanatkumāra uvāca
adhunā sampravakṣyāmi tilaparvatamuttamam
pūrvoktasthānakāle tu kṛtvā sampūjya yatnataḥ
susame bhūtale ramye vedinā ca vivarjite
daśatālapramāṇena daṇḍaṃ saṃsthāpya vai mune
adbhiḥ saṃprokṣya paścāddhi tilāṃstvasminvinikṣipet
pañcagavyena taṃ deśaṃ prokṣayedbrāhmaṇottamaḥ
maṇḍalaṃ kalpayedvidvānpūrvavatsusamantataḥ
navavastraiśca saṃsthāpya ramyapuṣpairvikīrya ca
tasminsaṃcayanaṃ kāryaṃ tilabhārairviśeṣataḥ
daṇḍaprādeśamutsedhamuttamaṃ parikīrtitam
caturaṅgulahīnaṃ tu madhyamaṃ munipuṅgavāḥ
daṇḍatulyaṃ kaniṣṭhaṃ syāddaṇḍahīnaṃ na kārayet
veṣṭayitvā navairvastraiḥ paritaḥ pūjayetkramāt
sadyādīni pravinyasya pūjayedvidhipūrvakam
aṣṭadikṣu ca kartavyāḥ pūrvoktā mūrtayaḥ kramāt
triniṣkena suvarṇena pratyekaṃ kārayetkramāt
dakṣiṇā vidhinā kāryā tulābhāravadeva tu
homaśca pūrvavat prokto yathāvanmunisattamāḥ
arcayeddevadeveśaṃ lokapālasamāvṛtam
tilaparvatamadhyasthaṃ tilaparvatarūpiṇam
śivārcanā ca kartavyā sahasrakalaśādibhiḥ
darśayettilamadhyasthaṃ devadevamumāpatim
pūjayitvā vidhānena krameṇa ca visarjayet
śrotriyāya daridrāya dāpayettilaparvatam
evaṃ tilanagaḥ proktaḥ sarvasmādadhikaḥ paraḥ
iti śrīliṅgamahāpurāṇe uttarabhāge tilaparvatadānaṃ nāma triṃśo 'dhyāyaḥ
sanatkumāra uvāca
athānyaṃ parvataṃ sūkṣmamalpadravyaṃ mahāphalam
dravyamātropasaṃyukte kāle madhyaṃ vidhīyate
gomayāliptabhūmau tu hyaṃbarāṇi prakīrya ca
tanmadhye nikṣipeddhīmāṃstilabhāratrayaṃ śubham
padmamaṣṭadalaṃ kuryātkarṇikākesarānvitam
daśaniṣkeṇa tatkāryaṃ tadardhārdhena vā punaḥ
tilamadhye nyasetpadmaṃ padmamadhye maheśvaram
ārādhya vidhivaddevaṃ vāmādīni prapūjayet
śaktirūpaṃ suvarṇena triniṣkeṇa tu kārayet
nyāsaṃ tu paritaḥ kuryādvighneśānparibhāgataḥ
pūrvoktahemamānena vighneśānapi kārayet
tān abhyarcya vidhānena gandhapuṣpādibhiḥ kramāt
iti śrīliṅgamahāpurāṇe uttarabhāge ekatriṃśo 'dhyāyaḥ
sanatkumāra uvāca
japahomārcanādānābhiṣekādyaṃ ca pūrvavat
suvarṇamedinīdānaṃ pravakṣyāmi samāsataḥ
pūrvoktadeśakāle tu kārayenmunibhiḥ saha
lakṣaṇena yathāpūrvaṃ kuṇḍe vā maṇḍale 'thavā
medinīṃ kārayeddivyāṃ sahasreṇāpi vā punaḥ
ekahastā prakartavyā caturasrā suśobhanā
saptadvīpasamudrādyaiḥ parvatairabhisaṃvṛtā
sarvatīrthasamopetā madhye merusamanvitā
athavā madhyato dvīpaṃ navakhaṇḍaṃ prakalpayet
pūrvavannikhilaṃ kṛtvā maṇḍale vedimadhyataḥ
saptabhāgaikabhāgena sahasrādvidhipūrvakam
śivabhakte pradātavyā dakṣiṇā pūrvacoditā
sahasrakalaśādyaiśca śaṅkaraṃ pūjayecchivam
suvarṇamedinīproktaṃ liṅge 'smin dānam uttamam
iti śrīliṅgamahāpurāṇe uttarabhāge suvarṇamedinīdānaṃ nāma dvātriṃśo 'dhyāyaḥ
sanatkumāra uvāca
athānyat sampravakṣyāmi kalpapādapamuttamam
śataniṣkeṇa kṛtvaivaṃ sarvaśākhāsamanvitam
śākhānāṃ vividhaṃ kṛtvā muktādāmādyalambanam
divyairmārakataiścaiva cāṅkurāgraṃ pravinyaset
pravālaṃ kārayedvidvānpravālena drumasya tu
phalāni padmarāgaiśca parito 'sya suśobhayet
mūlaṃ ca nīlaratnena vajreṇa skandhamuttamam
vaiḍūryeṇa drumāgraṃ ca puṣparāgeṇa mastakam
gomedakena vai kandaṃ sūryakāntena suvrata
candrakāntena vā vedīṃ drumasya sphaṭikena vā
vitastimātramāyāmaṃ vṛkṣasya parikīrtitam
śākhāṣṭakasya mānaṃ ca vistāraṃ cordhvatastathā
tanmūle sthāpayelliṅgaṃ lokapālaiḥ samāvṛtam
pūrvoktavedimadhye tu maṇḍale sthāpya pādapam
pūjayed devam īśānaṃ lokapālāṃśca yatnataḥ
pūrvavajjapahomādyaṃ tulābhāravadācaret
nivedayeddrumaṃ śaṃbhoryogināṃ vātha vā nṛpa
bhasmāṅgibhyo 'thavā rājā sārvabhaumo bhaviṣyati
iti śrīliṅgamahāpurāṇe uttarabhāge kalpapādapadānavidhir nāma trayastriṃśo 'dhyāyaḥ
sanatkumāra uvāca
gaṇeśeśaṃ pravakṣyāmi dānaṃ pūrvoktamaṇḍape
sampūjya devadeveśaṃ lokapālasamāvṛtam
viśveśvarānyathāśāstraṃ sarvābharaṇasaṃyutān
daśaniṣkeṇa vai kṛtvā sampūjya ca vidhānataḥ
aṣṭadikṣvaṣṭakuṇḍeṣu pūrvavaddhomamācaret
pañcāvaraṇamārgeṇa pāraṃparyakrameṇa ca
saptaviprānsamabhyarcya kanyāmekāṃ tathottare
dāpayetsarvamantrāṇi svaiḥsvairmantrairanukramāt
dattvaivaṃ sarvapāpebhyo mucyate nātra saṃśayaḥ
iti śrīliṅgamahāpurāṇe uttarabhāge gaṇeśeśadānavidhinirūpaṇaṃ nāma catustriṃśo 'dhyāyaḥ
sanatkumāra uvāca
atha te sampravakṣyāmi hemadhenuvidhikramam
sarvapāpapraśamanaṃ grahadurbhikṣanāśanam
upasargapraśamanaṃ sarvavyādhinivāraṇam
niṣkāṇāṃ ca sahasreṇa suvarṇena tu kārayet
tadardhenāpi vā samyak tadardhārdhena vā punaḥ
śatena vā prakartavyā sarvarūpaguṇānvitā
gorūpaṃ sukhuraṃ divyaṃ sarvalakṣaṇasaṃyutam
khurāgre vinyasedvajraṃ śṛṅge vai padmarāgakam
bhruvormadhye nyaseddivyaṃ mauktikaṃ munisattamāḥ
vaiḍūryeṇa stanāḥ kāryā lāṅgūlaṃ nīlataḥ śubham
dantasthāne prakartavyaḥ puṣparāgaḥ suśobhanaḥ
paśuvatkārayitvā tu vatsaṃ kuryātsuśobhanam
suvarṇadaśaniṣkeṇa sarvaratnasuśobhitam
pūrvoktavedikāmadhye maṇḍalaṃ parikalpya tu
tanmadhye surabhiṃ sthāpya savatsāṃ sarvatattvavit
savatsāṃ surabhiṃ tatra vastrayugmena veṣṭayet
sampūjayed gāṃ gāyatryā savatsāṃ surabhiṃ punaḥ
athaikāgnividhānena homaṃ kuryādyathāvidhi
samidājyavidhānena pūrvavaccheṣamācaret
śivapūjā prakartavyā liṅgaṃ snāpya ghṛtādibhiḥ
gāmālabhya ca gāyatryā śivāyā dāpayecchubhām
dakṣiṇā ca prakartavyā triṃśanniṣkā mahāmate
iti śrīliṅgamahāpurāṇe uttarabhāge hemadhenudānavidhinirūpaṇaṃ nāma pañcatriṃśo 'dhyāyaḥ
sanatkumāra uvāca
lakṣmīdānaṃ pravakṣyāmi mahadaiśvaryavardhanam
pūrvoktamaṇḍape kāryaṃ vedikoparimaṇḍale
śrīdevīmatulāṃ kṛtvā hiraṇyena yathāvidhi
sahasreṇa tadardhena tadardhārdhena vā punaḥ
aṣṭottaraśatenāpi sarvalakṣaṇasaṃyutām
maṇḍale vinyasellakṣmīṃ sarvālaṅkārasaṃyutām
tasyāstu dakṣiṇe bhāge sthaṇḍile viṣṇumarcayet
arcayitvā vidhānena śrīsūktena sureśvarīm
arcayedviṣṇugāyatryā viṣṇuṃ viśvaguruṃ harim
ārādhya vidhinā devīṃ pūrvavaddhomam ācaret
samiddhutvā vidhānena ājyāhutimathācaret
pṛthagaṣṭottaraśataṃ homayed brāhmaṇottamaiḥ
āhūya yajamānaṃ tu tasyāḥ pūrvadiśi sthale
tasmai tāṃ darśayeddevīṃ daṇḍavat praṇamet kṣitau
praṇamya viṣṇuṃ tatrasthaṃ śivaṃ pūrvavadarcayet
tasyā viṃśatibhāgaṃ tu dakṣiṇā parikīrtitā
tadardhāṃśaṃ tu dātavyamitareṣāṃ yathārhataḥ
tatastu homayecchaṃbhuṃ bhakto yogī viśeṣataḥ
iti śrīliṅgamahāpurāṇe uttarabhāge lakṣmīdānavidhinirūpaṇaṃ nāma ṣaṭtriṃśattamo 'dhyāyaḥ
sanatkumāra uvāca
athātaḥ sampravakṣyāmi tiladhenuvidhikramam
pūrvoktamaṇḍape kuryācchivapūjāṃ tu paścime
tasyāgre madhyato bhūmau padmamālikhya śobhanam
vastrairācchāditaṃ padmaṃ tanmadhye vinyasecchubham
tilapuṣpaṃ tu kṛtvātha hemapadmaṃ vinikṣipet
triṃśanniṣkena kartavyaṃ tadardhārdhena vā punaḥ
pañcaniṣkeṇa kartavyaṃ tadardhārdhena vā punaḥ
tamārādhya vidhānena gandhapuṣpādibhiḥ kramāt
padmasyottaradigbhāge viprān ekādaśa nyaset
tānabhyarcya vidhānena gandhapuṣpādibhiḥ kramāt
ācchādanottarāsaṃgaṃ viprebhyo dāpayetkramāt
uṣṇīṣaṃ ca pradātavyaṃ kuṇḍale ca vibhūṣite
hemāṅgulīyakaṃ dattvā brāhmaṇebhyo vidhānataḥ
ekaṃ daśa ca vastrāṇi teṣāmagre prakīrya ca
teṣu vastreṣu niḥkṣipya tilādyāni pṛthakpṛthak
kāṃsyapātraṃ śatapalaṃ vibhidyaikādaśāṃśakam
ikṣudaṇḍaṃ ca dātavyaṃ brāhmaṇebhyo viśeṣataḥ
gośṛṅge tu hiraṇyena dviniṣkeṇa tu kārayet
rajatena tu kartavyāḥ khurā niṣkadvayena tu
evaṃ pṛthakpṛthag dattvā tattileṣu vinikṣipet
rudraikādaśamantraistu rudrebhyo dāpayettadā
padmasya pūrvadigbhāge viprāndvādaśa pūjitān
etenaiva tu mārgeṇa teṣu śraddhāsamanvitaḥ
dvādaśādityamantraiśca dāpayedevameva ca
pūrvavaddakṣiṇe bhāge viprānṣoḍaśa saṃsthitān
mūrtiṃ vighneśamantraiśca dāpayetpūrvavatpunaḥ
yajamānena kartavyaṃ sarvametadyathākramam
kevalaṃ rudradānaṃ vā ādityebhyo 'thavā punaḥ
mūrtyādīnāṃ ca vā deyaṃ yathāvibhavavistaram
padmaṃ vinyasya rājāsau śeṣaṃ vā kārayennṛpaḥ
dakṣiṇā ca pradātavyā pañcaniṣkeṇa bhūṣaṇam
iti śrīliṅgamahāpurāṇe uttarabhāge tiladhenudānavidhinirūpaṇaṃ nāma saptatriṃśo 'dhyāyaḥ
sanatkumāra uvāca
gosahasrapradānaṃ ca vadāmi śṛṇu suvrata
gavāṃ sahasramādāya savatsaṃ saguṇaṃ śubham
tās tv abhyarcya yathāśāstram aṣṭau samyakprayatnataḥ
tāsāṃ śṛṅgāṇi hemnātha pratiniṣkeṇa bandhayet
khurāṃśca rajatenaiva bandhayet kaṇṭhadeśataḥ
pratiniṣkeṇa kartavyaṃ karṇe vajraṃ ca śobhanam
śivāya dadyādviprebhyo dakṣiṇāṃ ca pṛthakpṛthak
daśaniṣkaṃ tadardhaṃ vā tasyārdhārdham athāpi vā
yathāvibhavavistāraṃ niṣkamātramathāpi vā
vastrayugmaṃ ca dātavyaṃ pṛthagvipreṣu śobhanam
gāvaścārādhya yatnena dātavyāḥ sumanoramāḥ
evaṃ dattvā vidhānena śivamabhyarcya śaṃkaram
japedagre yathānyāyaṃ gavāṃ stavamanuttamam
gāvo mamāgrato nityaṃ gāvo naḥ pṛṣṭhatastathā
hṛdaye me sadā gāvo gavāṃ madhye vasāmy aham
iti kṛtvā dvijāgryebhyo dattvā gatvā pradakṣiṇam
tadromavarṣasaṃkhyāni svargaloke mahīyate
iti śrīliṅgamahāpurāṇe uttarabhāge gosahasrapradānaṃ nāmāṣṭatriṃśo 'dhyāyaḥ
sanatkumāra uvāca
hiraṇyāśvapradānaṃ ca vadāmi vijayāvaham
aśvamedhātpunaḥ śreṣṭhaṃ vadāmi śṛṇu suvrata
aṣṭottarasahasreṇa aṣṭottaraśatena vā
kṛtvāśvaṃ lakṣaṇairyuktaṃ sarvālaṅkārasaṃyutam
pañcakalyāṇasampannaṃ divyākāraṃ tu kārayet
sarvalakṣaṇasaṃyuktaṃ sarvāṅgaiśca samanvitam
sarvāyudhasamopetamindravāhanamuttamam
tanmadhyadeśe saṃsthāpya turaṅgaṃ svaguṇānvitam
uccaiḥśravasakaṃ matvā bhaktyā caiva samarcayet
tasya pūrvadiśābhāge brāhmaṇaṃ vedapāragam
surendrabuddhyā sampūjya pañcaniṣkaṃ pradāpayet
sa cāśvaḥ śivabhaktāya dātavyo vidhinaiva tu
suvarṇāśvaṃ pradattvā tu ācāryamapi pūjayet
yathāvibhavavistāraṃ pañcaniṣkam athāpi vā
dīnāndhakṛpaṇānāthabālavṛddhakṛśāturān
toṣayedannadānena brāhmaṇāṃśca viśeṣataḥ
etadyaḥ kurute bhaktyā dānamaśvasya mānavaḥ
aindrān bhogāṃściraṃ bhuktvā ruciraiśvaryavānbhavet
iti śrīliṅgamahāpurāṇe uttarabhāge hiraṇyāśvadānaṃ nāmaikonacatvāriṃśo 'dhyāyaḥ
sanatkumāra uvāca
kanyādānaṃ pravakṣyāmi sarvadānottamottamam
kanyāṃ lakṣaṇasampannāṃ sarvadoṣavivarjitām
mātāpitrostu saṃvādaṃ kṛtvā dattvā dhanaṃ mahat
ātmīkṛtyātha saṃsnāpya vastraṃ dattvā śubhaṃ navam
bhūṣaṇairbhūṣayitvātha gandhamālyairathārcayet
nimittāni samīkṣyātha gotranakṣatrakādikān
ubhayościttamālokya ubhau sampūjya yatnataḥ
dātavyā śrotriyāyaiva brāhmaṇāya tapasvine
sākṣādadhītavedāya vidhinā brahmacāriṇe
dāsadāsīdhanāḍhyaṃ ca bhūṣaṇāni viśeṣataḥ
kṣetrāṇi ca dhanaṃ dhānyaṃ vāsāṃsi ca pradāpayet
yāvanti dehe romāṇi kanyāyāḥ saṃtatau punaḥ
tāvadvarṣasahasrāṇi rudraloke mahīyate
iti śrīliṅgamahāpurāṇe uttarabhāge kanyādānavidhir nāma catvāriṃśo 'dhyāyaḥ
sanatkumāra uvāca
hiraṇyavṛṣadānaṃ ca kathayāmi samāsataḥ
vṛṣarūpaṃ hiraṇyena sahasreṇātha kārayet
tadardhārdhena vā dhīmāṃstadardhārdhena vā punaḥ
aṣṭottaraśatenāpi vṛṣabhaṃ dharmarūpiṇam
lalāṭe kārayetpuṇḍramardhacandrakalākṛtim
sphaṭikena tu kartavyaṃ khuraṃ tu rajatena vai
grīvāṃ tu padmarāgeṇa kakudgomedakena ca
grīvāyāṃ ghaṇṭāvalayaṃ ratnacitraṃ tu kārayet
vṛṣāṅkaṃ kārayettatra kiṅkiṇīvalayāvṛtam
pūrvoktadeśakāle tu vedikoparimaṇḍale
vṛṣendraṃ sthāpayettatra paścimāmukham agrataḥ
īśvaraṃ pūjayedbhaktyā vṛṣārūḍhaṃ vṛṣadhvajam
vṛṣendraṃ pūjya gāyatryā namaskṛtya samāhitaḥ
tīkṣṇaśṛṅgāya vidmahe dharmapādāya dhīmahi
tanno vṛṣaḥ pracodayāt
mantreṇānena sampūjya vṛṣaṃ dharmavivṛddhaye
homayecca ghṛtānnādyair yathāvibhavavistaram
vṛṣabhaḥ pūjya dātavyo brāhmaṇebhyaḥ śivāya vā
dakṣiṇā caiva dātavyā yathāvittānusārataḥ
etadyaḥ kurute bhaktyā vṛṣadānamanuttamam
śivasyānucaro bhūtvā tenaiva saha modate
iti śrīliṅgamahāpurāṇe uttarabhāge suvarṇavṛṣadānaṃ nāmaikacatvāriṃśo 'dhyāyaḥ
sanatkumāra uvāca
gajadānaṃ pravakṣyāmi yathāvadanupūrvaśaḥ
dvijāya vā śivāyātha dātavyaḥ pūjya pūrvavat
gajaṃ sulakṣaṇopetaṃ haimaṃ vā rājataṃ tu vā
sahasraniṣkamātreṇa tadardhenāpi kārayet
tadardhārdhena vā kuryātsarvalakṣaṇabhūṣitam
pūrvoktadeśakāle ca devāya vinivedayet
aṣṭamyāṃ vā pradātavyaṃ śivāya parameṣṭhine
brāhmaṇāya daridrāya śrotriyāyāhitāgnaye
śivamuddiśya dātavyaṃ śivaṃ sampūjya pūrvavat
etadyaḥ kurute dānaṃ śivabhaktisamāhitam
sthitvā svarge ciraṃ kālaṃ rājā gajapatirbhavet
iti śrīliṅgamahāpurāṇe uttarabhāge dvicatvāriṃśo 'dhyāyaḥ
sanatkumāra uvāca
lokapālāṣṭakaṃ divyaṃ sākṣātparamadurlabham
sarvasaṃpatkaraṃ guhyaṃ paracakravināśanam
svadeśarakṣaṇaṃ divyaṃ gajavājivivardhanam
putravṛddhikaraṃ puṇyaṃ gobrāhmaṇahitāvaham
pūrvoktadeśakāle tu vedikoparimaṇḍale
madhye śivaṃ samabhyarcya yathānyāyaṃ yathākramam
digvidikṣu prakartavyaṃ sthaṇḍilaṃ vālukāmayam
aṣṭau viprānsamabhyarcya vedavedāṅgapāragān
jitendriyān kulodbhūtān sarvalakṣaṇasaṃyutān
śivābhimukham āsīnān āhateṣvaṃbareṣu ca
vastrair ābharaṇair divyair lokapālakamantrakaiḥ
gandhapuṣpaiḥ sudhūpaiśca brāhmaṇānarcayetkramāt
pūrvato homayedagnau lokapālakamantrakaiḥ
samidghṛtābhyāṃ hotavyamagnikāryaṃ krameṇa vā
evaṃ hutvā vidhānena ācāryaḥ śivavatsalaḥ
yajamānaṃ samāhūya sarvābharaṇabhūṣitān
tena tānpūjayitvātha dvijebhyo dāpayeddhanam
pṛthakpṛthaktanmantraiśca daśaniṣkaṃ ca bhūṣaṇam
daśaniṣkeṇa kartavyamāsanaṃ kevalaṃ pṛthak
snapanaṃ tatra kartavyaṃ śivasya vidhipūrvakam
dakṣiṇā ca pradātavyā yathāvibhavavistaram
evaṃ yaḥ kurute dānaṃ lokeśānāṃ tu bhaktitaḥ
lokeśānāṃ ciraṃ sthitvā sārvabhaumo bhavedbudhaḥ
iti śrīliṅgamahāpurāṇe uttarabhāge tricatvāriṃśo 'dhyāyaḥ
sanatkumāra uvāca
athānyat sampravakṣyāmi sarvadānottamottamam
pūrvoktadeśakāle ca maṇḍape ca vidhānataḥ
praṇayātkuṇḍamadhye ca sthaṇḍile śivasannidhau
pūrvaṃ viṣṇuṃ samāsādya padmayonimataḥ param
mantrābhyāṃ vidhinoktābhyāṃ praṇavādisamantrakam
nārāyaṇāya vidmahe vāsudevāya dhīmahi
tanno viṣṇuḥ pracodayāt
brahmabrāhmaṇavṛddhāya brahmaṇe viśvavedhase
śivāya haraye svāhā svadhā vauṣaḍ vaṣaṭ tathā
pūjayitvā vidhānena paścāddhomaṃ samācaret
sarvadravyaṃ hi hotavyaṃ dvābhyāṃ kuṇḍavidhānataḥ
ṛtvijau dvau prakartavyau guruṇā vedapāragau
tānuddiśya yathānyāyaṃ viprebhyo dāpayeddhanam
śatamaṣṭottaraṃ tebhyaḥ pṛthakpṛthaganuttamam
vastrābharaṇasaṃyuktaṃ sarvālaṅkārasaṃyutam
gurureko hi vai śrīmān brahmā viṣṇurmaheśvaraḥ
teṣāṃ pṛthakpṛthagdeyaṃ bhojayedbrāhmaṇānapi
śivārcanā ca kartavyā snapanādi yathākramam
iti śrīliṅgamahāpurāṇe uttarabhāge catuścatvāriṃśo 'dhyāyaḥ
ṛṣaya ūcuḥ
evaṃ ṣoḍaśa dānāni kathitāni śubhāni ca
jīvacchrāddhakramo 'smākaṃ vaktumarhasi sāṃpratam
sūta uvāca
jīvacchrāddhavidhiṃ vakṣye samāsātsarvasaṃmatam
manave devadevena kathitaṃ brahmaṇā purā
vasiṣṭhāya ca śiṣṭāya bhṛgave bhārgavāya ca
śṛṇvantu sarvabhāvena sarvasiddhikaraṃ param
śrāddhamārgakramaṃ sākṣācchrāddhārhāṇāmapi kramam
viśeṣamapi vakṣyāmi jīvacchrāddhasya suvratāḥ
parvate vā nadītīre vane vāyatane 'pi vā
jīvacchrāddhaṃ prakartavyaṃ mṛtakāle prayatnataḥ
jīvacchrāddhe kṛte jīvo jīvanneva vimucyate
karma kurvannakurvanvā jñānī vājñānavānapi
śrotriyo 'śrotriyo vāpi brāhmaṇaḥ kṣatriyo 'pi vā
vaiśyo vā nātra saṃdeho yogamārgagato yathā
parīkṣya bhūmiṃ vidhivadgandhavarṇarasādibhiḥ
śalyamuddhṛtya yatnena sthaṇḍilaṃ saikataṃ bhuvi
madhyato hastamātreṇa kuṇḍaṃ caivāyataṃ śubham
sthaṇḍilaṃ vā prakartavyamiṣumātraṃ punaḥ punaḥ
upalipya vidhānena cālipyāgniṃ vidhāya ca
anvādhāya yathāśāstraṃ parigṛhya ca sarvataḥ
paristīrya svaśākhoktaṃ pāraṃparyakramāgatam
samāpyāgnimukhaṃ sarvaṃ mantrairetairyathākramam
sampūjya sthaṇḍile vahnau homayetsamidādibhiḥ
ādau kṛtvā samiddhomaṃ caruṇā ca pṛthakpṛthak
ghṛtena ca pṛthak pātre śodhitena pṛthakpṛthak
juhuyādātmanoddhṛtya tattvabhūtāni sarvataḥ
oṃ bhūḥ brahmaṇe namaḥ
oṃ bhūḥ brahmaṇe svāhā
oṃ bhuvaḥ viṣṇave namaḥ
oṃ bhuvaḥ viṣṇave svāhā
oṃ svaḥ rudrāya namaḥ
oṃ svaḥ rudrāya svāhā
oṃ mahaḥ īśvarāya namaḥ
oṃ mahaḥ īśvarāya svāhā
oṃ janaḥ prakṛtaye namaḥ
oṃ janaḥ prakṛtaye svāhā
oṃ tapaḥ mudgalāya namaḥ
oṃ tapaḥ mudgalāya svāhā
oṃ ṛtaṃ puruṣāya namaḥ
oṃ ṛtaṃ puruṣāya svāhā
oṃ satyaṃ śivāya namaḥ
oṃ satyaṃ śivāya svāhā
oṃ śarva dharāṃ me gopāya ghrāṇe gandhaṃ śarvāya devāya bhūrnamaḥ
oṃ śarva dharāṃ me gopāya ghrāṇe gandhaṃ śarvāya bhūḥ svāhā
śarva dharāṃ me gopāya ghrāṇe gandhaṃ śarvasya devasya patnyai bhūrnamaḥ
oṃ śarva dharāṃ me gopāya ghrāṇe gandhaṃ śarvapatnyai bhūḥ svāhā
oṃ bhava jalaṃ me gopāya jihvāyāṃ rasaṃ bhavāya devāya bhuvo namaḥ
oṃ bhava jalaṃ me gopāya jihvāyāṃ rasaṃ bhavāya devāya bhuvaḥ svāhā
oṃ bhava jalaṃ me gopāya jihvāyāṃ rasaṃ bhavasya devasya patnyai bhuvo namaḥ
oṃ bhava jalaṃ me gopāya jihvāyāṃ rasaṃ bhavasya patnyai bhuvaḥ svāhā
rudrāgniṃ me gopāya netre rūpaṃ rudrāya devāya svaroṃ namaḥ
rudrāgniṃ me gopāya netre rūpaṃ rudrāya devāya svaḥ svāhā
rudrāgniṃ me gopāya netre rūpaṃ rudrasya patnyai svaroṃ namaḥ
rudrāgniṃ me gopāya netre rūpaṃ rudrasya devasya patnyai svaḥ svāhā
ugra vāyuṃ me gopāya tvaci sparśaṃ ugrāya devāya maharnamaḥ
ugra vāyuṃ me gopāya tvaci sparśamugrāya devāya mahaḥ svāhā
ugra vāyuṃ me gopāya tvaci sparśamugrasya devasya patnyai mahar oṃ namaḥ
oṃ ugra vāyuṃ me gopāya tvaci sparśamugrasya devasya patnyai devāya janaḥ svāhā
bhīma suṣiraṃ me gopāya śrotre śabdaṃ bhīmāya devāya jano namaḥ
bhīma suṣiraṃ me gopāya śrotre śabdaṃ bhīmāya devāya janaḥ svāhā
bhīma suṣiraṃ me gopāya śrotre śabdaṃ bhīmasya patnyai jano namaḥ
bhīma suṣiraṃ me gopāya śrotre śabdaṃ bhīmasya devasya patnyai janaḥ svāhā
īśa rajo me gopāya dravye tṛṣṇāmīśāya devāya tapo namaḥ
īśa rajo me gopāya dravye tṛṣṇām īśāya devāya tapaḥ svāhā
rajo me gopāya dravye tṛṣṇāmīśasya patnyai tapo namaḥ
īśa rajo me gopāya dravye tṛṣṇām īśasya patnyai tapaḥ svāhā
mahādeva satyaṃ me gopāya śraddhāṃ dharme mahādevāya ṛtaṃ namaḥ
mahādeva satyaṃ me gopāya śraddhāṃ dharme mahādevāya ṛtaṃ svāhā
mahādeva satyaṃ me gopāya śraddhāṃ dharme mahādevasya patnyai ṛtaṃ namaḥ
mahādeva satyaṃ me gopāya śraddhāṃ mahādevasya patnyai ṛtaṃ svāhā
paśupate pāśaṃ me gopāya bhoktṛtvabhogyaṃ paśupataye devāya satyaṃ namaḥ
paśupate pāśaṃ me gopāya bhoktṛtvabhogyaṃ paśupataye devasya satyaṃ svāhā
oṃ paśupate pāśaṃ me gopāya bhoktṛtvabhogyaṃ paśupater devasya patnyai satyaṃ namaḥ
oṃ paśupate pāśaṃ me gopāya bhoktṛtvabhogyaṃ paśupaterdevasya patnyai satyaṃ svāhā
oṃ śivāya namaḥ
oṃ śivāya satyaṃ svāhā
evaṃ śivāya hotavyaṃ viriñcyādyaṃ ca pūrvavat
viriñcādyaṃ ca pūrvoktaṃ sṛṣṭimārgeṣu suvratāḥ
punaḥ paśupateḥ patnīṃ tathā paśupatiṃ kramāt
sampūjya pūrvavanmantrair hotavyaṃ ca krameṇa vai
carvantam ājyapūrvaṃ ca samidantaṃ samāhitaḥ
oṃ śarva dharāṃ me chinddhi ghrāṇe gandhaṃ chinddhi meghaṃ jahi bhūḥ svāhā
bhuvaḥ svāhā
svaḥ svāhā
bhūrbhuvaḥ svaḥ svāhā
evaṃ pṛthakpṛthagghutvā kevalena ghṛtena vā
sahasraṃ vā tadardhaṃ vā śatamaṣṭottaraṃ tu vā
virajā ca ghṛtenaiva śatamaṣṭottaraṃ pṛthak
prāṇādibhiśca juhuyād ghṛtenaiva tu kevalam
oṃ prāṇe niviṣṭo 'mṛtaṃ juhomi śivo mā viśā pradāhāya prāṇāya svāhā
prāṇādhipataye rudrāya vṛṣāntakāya svāhā
oṃ bhūḥ svāhā
oṃ bhuvaḥ svāhā
oṃ svaḥ svāhā
bhūr bhuvaḥ svaḥ svāhā
evaṃ krameṇa juhuyācchrāddhoktaṃ ca yathākramam
saptame 'hani yogīndrāñchrāddhārhān api bhojayet
śarvādīnāṃ ca viprāṇāṃ vastrābharaṇakambalān
vāhanaṃ śayanaṃ yānaṃ kāṃsyatāmrādibhājanam
haimaṃ ca rājataṃ dhenuṃ tilān kṣetraṃ ca vaibhavam
dāsīdāsagaṇaścaiva dātavyo dakṣiṇāmapi
piṇḍaṃ ca pūrvavaddadyātpṛthagaṣṭaprakārataḥ
brāhmaṇānāṃ sahasraṃ ca bhojayecca sadakṣiṇam
ekaṃ vā yoganirataṃ bhasmaniṣṭhaṃ jitendriyam
tryahaṃ caiva tu rudrasya mahācarunivedanam
viśeṣa evaṃ kathito 'śeṣaśrāddhacoditaḥ
mṛte kuryānna kuryādvā jīvanmukto yataḥ svayam
nityanaimittikādīni kuryād vā saṃtyajet tu vā
bāndhave 'pi mṛte tasya śaucāśaucaṃ na vidyate
sūtakaṃ ca na saṃdehaḥ snānamātreṇa śudhyati
paścājjāte kumāre ca sve kṣetre cātmano yadi
tasya sarvaṃ prakartavyaṃ putro 'pi brahmavid bhavet
kanyakā yadi saṃjātā paścāttasya mahātmanaḥ
ekaparṇā iva jñeyā aparṇā iva suvratāḥ
bhavatyeva na saṃdehastasyāścānvayajā api
mucyante nātra saṃdehaḥ pitaro narakādapi
mucyante karmaṇānena mātṛtaḥ pitṛtastathā
kālaṃ gate dvije bhūmau khaneccāpi dahettu vā
putrakṛtyamaśeṣaṃ ca kṛtvā doṣo na vidyate
karmaṇā cottareṇaiva gatirasya na vidyate
brahmaṇā kathitaṃ sarvaṃ munīnāṃ bhāvitātmanām
punaḥ sanatkumārāya kathitaṃ tena dhīmatā
kṛṣṇadvaipāyanāyaiva kathitaṃ brahmasūnunā
prasādāttasya devasya vedavyāsasya dhīmataḥ
jñātaṃ mayā kṛtaṃ caiva niyogādeva tasya tu
etadvaḥ kathitaṃ sarvaṃ rahasyaṃ brahmasiddhidam
muniputrāya dātavyaṃ na cābhaktāya suvratāḥ
iti śrīliṅgamahāpurāṇe uttarabhāge jīvacchrāddhavidhir nāma pañcacatvāriṃśattamo 'dhyāyaḥ
ṛṣaya ūcuḥ
jīvacchrāddhavidhiḥ proktastvayā sūta mahāmate
mūrkhāṇām api mokṣārthamasmākaṃ romaharṣaṇa
rudrādityavasūnāṃ ca śakrādīnāṃ ca suvrata
pratiṣṭhā kīdṛśī śaṃbhor liṅgamūrteśca śobhanā
viṣṇoḥ śakrasya devasya brahmaṇaśca mahātmanaḥ
agner yasya nirṛter varuṇasya mahādyuteḥ
vāyoḥ somasya yakṣasya kuberasyāmitātmanaḥ
īśānasya dharāyāśca śrīpratiṣṭhātha vā katham
durgāśivāpratiṣṭhā ca haimavatyāśca śobhanā
skandasya gaṇarājasya nandinaśca viśeṣataḥ
tathānyeṣāṃ ca devānāṃ gaṇānāmapi vā punaḥ
pratiṣṭhālakṣaṇaṃ sarvaṃ vistārād vaktumarhasi
bhavānsarvārthatattvajño rudrabhaktaśca suvrata
kṛṣṇadvaipāyanasyāsi sākṣāttvamaparā tanuḥ
sumanturjaiminiścaiva pailaśca paramarṣayaḥ
gurubhaktiṃ tathā kartuṃ samartho romaharṣaṇaḥ
iti vyāsasya vipulā gāthā bhāgīrathītaṭe
ekaḥ samo vā bhinno vā śiṣyastasya mahādyuteḥ
vaiśaṃpāyanatulyo 'si vyāsaśiṣyeṣu bhūtale
tasmādasmākamakhilaṃ vaktumarhasi sāṃpratam
evamuktvā sthiteṣveva teṣu sarveṣu tatra ca
babhūva vismayo 'tīva munīnāṃ tasya cāgrataḥ
athāntarikṣe vipulā sākṣāddevī sarasvatī
alaṃ munīnāṃ praśno 'yamiti vācā babhūva ha
sarvaṃ liṅgamayaṃ lokaṃ sarvaṃ liṅge pratiṣṭhitam
tasmātsarvaṃ parityajya sthāpayetpūjayecca tat
liṅgasthāpanasanmārganihitasvāyatāsinā
āśu brahmāṇḍamudbhidya nirgacchedaviśaṅkayā
upendrāmbhojagarbhendrayamāmbudhanadeśvarāḥ
tathānye ca śivaṃ sthāpya liṅgamūrtiṃ maheśvaram
sveṣu sveṣu ca pakṣeṣu pradhānāste yathā dvijāḥ
brahmā haraśca bhagavānviṣṇurdevī ramā dharā
lakṣmīrdhṛtiḥ smṛtiḥ prajñā dharā durgā śacī tathā
rudrāśca vasavaḥ skando viśākhaḥ śākha eva ca
naigameśaśca bhagavāṃllokapālā grahāstathā
sarve nandipurogāśca gaṇā gaṇapatiḥ prabhuḥ
pitaro munayaḥ sarve kuberādyāśca suprabhāḥ
ādityā vasavaḥ sāṃkhyā aśvinau ca bhiṣagvarau
viśvedevāśca sādhyāśca paśavaḥ pakṣiṇo mṛgāḥ
brahmādisthāvarāntaṃ ca sarvaṃ liṅge pratiṣṭhitam
tasmātsarvaṃ parityajya sthāpayelliṅgamavyayam
yatnena sthāpitaṃ sarvaṃ pūjitaṃ pūjayedyadi
iti śrīliṅgamahāpurāṇe uttarabhāge ṣaṭcatvāriṃśo 'dhyāyaḥ
sūta uvāca
iti niśamya kṛtāñjalayas tadā divi mahāmunayaḥ kṛtaniścayāḥ
śivataraṃ śivamīśvaramavyayaṃ manasi liṅgamayaṃ praṇipatya te
sakaladevapatirbhagavānajo hariraśeṣapatirguruṇā svayam
munivarāśca gaṇāśca surāsurā naravarāḥ śivaliṅgamayāḥ punaḥ
śrutvaivaṃ munayaḥ sarve ṣaṭkulīyāḥ samāhitāḥ
saṃtyajya sarvaṃ devasya pratiṣṭhāṃ kartumudyatāḥ
apṛcchansūtamanaghaṃ harṣagadgadayā girā
liṅgapratiṣṭhāṃ vipulāṃ sarve te śaṃsitavratāḥ
sūta uvāca
pratiṣṭhāṃ liṅgamūrtervo yathāvadanupūrvaśaḥ
pravakṣyāmi samāsena dharmakāmārthamuktaye
kṛtvaiva liṅgaṃ vidhinā bhuvi liṅgeṣu yatnataḥ
liṅgamekatamaṃ śailaṃ brahmaviṣṇuśivātmakam
hemaratnamayaṃ vāpi rājataṃ tāmrajaṃ tu vā
savedikaṃ sasūtraṃ ca samyagvistṛtamastakam
viśodhya sthāpayedbhaktyā savedikamanuttamam
liṅgavedī umā devī liṅgaṃ sākṣānmaheśvaraḥ
tayoḥ sampūjanād eva devī devaśca pūjitau
pratiṣṭhayā ca deveśo devyā sārdhaṃ pratiṣṭhitaḥ
tasmātsavedikaṃ liṅgaṃ sthāpayetsthāpakottamaḥ
mūle brahmā vasati bhagavānmadhyabhāge ca viṣṇuḥ sarveśānaḥ paśupatirajo rudramūrtirvareṇyaḥ
tasmālliṅgaṃ gurutarataraṃ pūjayetsthāpayedvā yasmātpūjyo gaṇapatirasau devamukhyaiḥ samastaiḥ
gandhaiḥ sragdhūpadīpaiḥ snapanahutabalistotramantropahārairnityaṃ ye 'bhyarcayanti tridaśavaratanuṃ liṅgamūrtiṃ maheśam
garbhādhānādināśakṣayabhayarahitā devagandharvamukhyaiḥ siddhairvandyāśca pūjyā gaṇavaranamitāste bhavantyaprameyāḥ
tasmādbhaktyopacāreṇa sthāpayetparameśvaram
pūjayecca viśeṣeṇa liṅgaṃ sarvārthasiddhaye
samarcya sthāpayelliṅgaṃ tīrthamadhye śivāsane
kūrcavastrādibhirliṅgamācchādya kalaśaiḥ punaḥ
lokapālādidaivatyaiḥ sakūrcaiḥ sākṣataiḥ śubhaiḥ
utkūrcaiḥ svastikādyaiśca citratantukaveṣṭitaiḥ
vajrādikāyudhopetaiḥ savastraiḥ sapidhānakaiḥ
lakṣayetparito liṅgamīśānena pratiṣṭhitam
dhūpadīpasamopetaṃ vitānavitatāṃbaram
lokapāladhvajaiścaiva gajādimahiṣādibhiḥ
citritaiḥ pūjitaiścaiva darbhamālā ca śobhanā
sarvalakṣaṇasampūrṇā tayā bāhye ca veṣṭayet
tato 'dhivāsayet toye dhūpadīpasamanvite
pañcāhaṃ vā tryahaṃ vātha ekarātram athāpi vā
vedādhyayanasampanno nṛtyagītādimaṅgalaiḥ
kiṅkiṇīravakopetaṃ tālavīṇāravairapi
īkṣayetkālamavyagro yajamānaḥ samāhitaḥ
utthāpya svastikaṃ dhyāyenmaṇḍape lakṣaṇānvite
saṃskṛte vedisaṃyukte navakuṇḍena saṃvṛte
pūrvoktavidhinā yukte sarvalakṣaṇasaṃyute
aṣṭamaṇḍalasaṃyukte digdhvajāṣṭakasaṃyute
pūrvoktalakṣaṇopetaiḥ kuṇḍaiḥ prāgāditaḥ kramāt
pradhānaṃ kuṇḍamīśānyāṃ caturasraṃ vidhīyate
athavā pañcakuṇḍaikaṃ sthaṇḍilaṃ caikameva ca
yajñopakaraṇaiḥ sarvaiḥ śivārcāyāṃ hi bhūṣaṇaiḥ
vedimadhye mahāśayyāṃ pañcatūlīprakalpitām
kalpayetkāñcanopetāṃ sitavastrāvaguṇṭhitām
prakalpyaivaṃ śivaṃ caiva sthāpayetparameśvaram
prākśiraskaṃ nyaselliṅgamīśānena yathāvidhi
ratnanyāse kṛte pūrvaṃ kevalaṃ kalaśaṃ nyaset
liṅgamācchādya vastrābhyāṃ kūrcena ca samantataḥ
ratnanyāse prasakte 'tha vāmādyā nava śaktayaḥ
navaratnaṃ hiraṇyādyaiḥ pañcagavyena saṃyutaiḥ
sarvadhānyasamopetaṃ śilāyāmapi vinyaset
sthāpayedbrahmaliṅgaṃ hi śivagāyatrisaṃyutam
kevalaṃ praṇavenāpi sthāpayecchivamavyayam
brahmajajñānamantreṇa brahmabhāgaṃ prabhostathā
viṣṇugāyatriyā bhāgaṃ vaiṣṇavaṃ tvatha vinyaset
sūtre tattvatrayopete praṇavena pravinyaset
sarvaṃ namaḥ śivāyeti namo haṃsaḥ śivāya ca
rudrādhyāyena vā sarvaṃ parimṛjya ca vinyaset
sthāpayedbrahmabhiścaiva kalaśānvai samantataḥ
vedimadhye nyasetsarvān pūrvoktavidhisaṃyutān
madhyakuṃbhe śivaṃ devīṃ dakṣiṇe parameśvarīm
skandaṃ tayośca madhye tu skandakuṃbhe sucitrite
brahmāṇaṃ skandakuṃbhe vā īśakumbhe hariṃ tathā
athavā śivakuṃbhe ca brahmāṅgāni ca vinyaset
śivo maheśvaraścaiva rudro viṣṇuḥ pitāmahaḥ
brahmāṇyevaṃ samāsena hṛdayādīni cāṃbikā
vedimadhye nyaset sarvān pūrvoktavidhisaṃyutān
vardhanyāṃ sthāpayeddevīṃ gandhatoyena pūrya ca
hiraṇyaṃ rajataṃ ratnaṃ śivakuṃbhe pravinyaset
vardhanyām api yatnena gāyatryaṅgaiśca suvratāḥ
vidyeśvarāṃ diśāṃ kuṃbhe brahmakūrcena pūrite
ananteśādidevāṃśca praṇavādinamo'ntakam
navavastraṃ pratighaṭamaṣṭakuṃbheṣu dāpayet
vidyeśvarāṇāṃ kuṃbheṣu hemaratnādi vinyaset
vaktrakrameṇa hotavyaṃ gāyatryaṅgakrameṇa ca
jayādisviṣṭaparyantaṃ sarvaṃ pūrvavadācaret
secayecchivakuṃbhena vardhanyā vaiṣṇavena ca
paitāmahena kuṃbhena brahmabhāgaṃ viśeṣataḥ
vidyeśvarāṇāṃ kuṃbhaiśca secayetparameśvaram
vinyasetsarvamantrāṇi pūrvavatsusamāhitaḥ
pūjayetsnapanaṃ kṛtvā sahasrādiṣu saṃbhavaiḥ
dakṣiṇā ca pradātavyā sahasrapaṇamuttamam
itareṣāṃ tadardhaṃ syāttadardhaṃ vā vidhīyate
vastrāṇi ca pradhānasya kṣetrabhūṣaṇagodhanam
utsavaśca prakartavyo homayāgabaliḥ kramāt
navāhaṃ vāpi saptāham ekāhaṃ ca tryahaṃ tathā
homaśca pūrvavatprokto nityamabhyarcya śaṅkaram
devānāṃ bhāskarādīnāṃ homaṃ pūrvavadeva tu
abhyantare tathā bāhye vahnau nityaṃ samarcayet
ya evaṃ sthāpayelliṅgaṃ sa eva parameśvaraḥ
tena devagaṇā rudrā ṛṣayo 'psarasastathā
sthāpitāḥ pūjitāścaiva trailokyaṃ sacarācaram
iti śrīliṅgamahāpurāṇe uttarabhāge liṅgasthāpanaṃ nāma saptacatvāriṃśo 'dhyāyaḥ
sūta uvāca
sarveṣāmapi devānāṃ pratiṣṭhāmapi vistarāt
svair mantrair yāgakuṇḍāni vinyasyaikaikameva ca
sthāpayedutsavaṃ kṛtvā pūjayecca vidhānataḥ
bhānoḥ pañcāgninā kāryaṃ dvādaśāgnikrameṇa vā
sarvakuṇḍāni vṛttāni padmākārāṇi suvratāḥ
aṃbāyā yonikuṇḍaṃ syādvardhanyekā vidhīyate
śaktīnāṃ sarvakāryeṣu yonikuṇḍaṃ vidhīyate
gāyatrīṃ kalpayecchaṃbhoḥ sarveṣāmapi yatnataḥ
sarve rudrāṃśajā yasmātsaṃkṣepeṇa vadāmi vaḥ
gāyatrībhedāḥ
tatpuruṣāya vidmahe vāgviśuddhāya dhīmahi
tannaḥ śivaḥ pracodayāt
gaṇāṃbikāyai vidmahe karmasiddhyai ca dhīmahi
tanno gaurī pracodayāt
tatpuruṣāya vidmahe mahādevāya dhīmahi
tanno rudraḥ pracodayāt
tatpuruṣāya vidmahe vakratuṇḍāya dhīmahi
tanno dantiḥ pracodayāt
mahāsenāya vidmahe vāgviśuddhāya dhīmahi
tannaḥ skandaḥ pracodayāt
tīkṣṇaśṛṅgāya vidmahe vedapādāya dhīmahi
tanno vṛṣaḥ pracodayāt
harivaktrāya vidmahe rudravaktrāya dhīmahi
tanno nandī pracodayāt
nārāyaṇāya vidmahe vāsudevāya dhīmahi
tanno viṣṇuḥ pracodayāt
mahāṃbikāyai vidmahe karmasiddhyai ca dhīmahi
tanno lakṣmīḥ pracodayāt
samuddhṛtāyai vidmahe viṣṇunaikena dhīmahi
tanno dharā pracodayāt
vainateyāya vidmahe suvarṇapakṣāya dhīmahi
tanno garuḍaḥ pracodayāt
padmodbhavāya vidmahe vedavaktrāya dhīmahi
tannaḥ sraṣṭā pracodayāt
śivāsyajāyai vidmahe devarūpāyai dhīmahi
tanno vācā pracodayāt
devarājāya vidmahe vajrahastāya dhīmahi
tannaḥ śakraḥ pracodayāt
rudranetrāya vidmahe śaktihastāya dhīmahi
tanno vahniḥ pracodayāt
vaivasvatāya vidmahe daṇḍahastāya dhīmahi
tanno yamaḥ pracodayāt
niśācarāya vidmahe khaḍgahastāya dhīmahi
tanno nirṛtiḥ pracodayāt
śuddhahastāya vidmahe pāśahastāya dhīmahi
tanno varuṇaḥ pracodayāt
sarpaprāṇāya vidmahe yaṣṭihastāya dhīmahi
tanno vāyuḥ pracodayāt
yakṣeśvarāya vidmahe gadāhastāya dhīmahi
tanno yakṣaḥ pracodayāt
sarveśvarāya vidmahe śūlahastāya dhīmahi
tanno rudraḥ pracodayāt
kātyāyanyai vidmahe kanyākumāryai dhīmahi
tanno durgā pracodayāt
evaṃ prabhidya gāyatrīṃ tattaddevānurūpataḥ
pūjayet sthāpayetteṣāmāsanaṃ praṇavaṃ smṛtam
athavā viṣṇumatulaṃ sūktena puruṣeṇa vā
viṣṇuṃ caiva mahāviṣṇuṃ sadāviṣṇumanukramāt
sthāpayeddevagāyatryā parikalpya vidhānataḥ
vāsudevaḥ pradhānastu tataḥ saṃkarṣaṇaḥ svayam
pradyumno hyaniruddhaśca mūrtibhedāstu vai prabhoḥ
bahūni vividhānīha tasya śāpodbhavāni ca
sarvāvarteṣu rūpāṇi jagatāṃ ca hitāya vai
matsyaḥ kūrmo 'tha vārāho nārasiṃho 'tha vāmanaḥ
rāmo rāmaśca kṛṣṇaśca bauddhaḥ kalkī tathaiva ca
tathānyāni na devasya hareḥ śāpodbhavāni ca
teṣāmapi ca gāyatrīṃ kṛtvā sthāpya ca pūjayet
guhyāni devadevasya harernārāyaṇasya ca
vijñānāni ca yantrāṇi mantropaniṣadāni ca
pañca brahmāṅgajānīha pañcabhūtamayāni ca
namo nārāyaṇāyeti mantraḥ paramaśobhanaḥ
harer aṣṭākṣarāṇīha praṇavena samāsataḥ
oṃ namo vāsudevāya namaḥ saṃkarṣaṇāya ca
pradyumnāya pradhānāya aniruddhāya vai namaḥ
ekamekena mantreṇa sthāpayetparameśvaram
bimbāni yāni devasya śivasya parameṣṭhinaḥ
pratiṣṭhā caiva pūjā ca liṅgavanmunisattamāḥ
ratnavinyāsasahitaṃ kautukāni harerapi
acale kārayetsarvaṃ cale'pyevaṃ vidhānataḥ
tannetronmīlanaṃ kuryānnetramantreṇa suvratāḥ
kṣetrapradakṣiṇaṃ caiva ārāmasya purasya ca
jalādhivāsanaṃ caiva pūrvavatparikīrtitam
kuṇḍamaṇḍapanirmāṇaṃ śayanaṃ ca vidhīyate
hutvā navāgnibhāgena navakuṇḍe yathāvidhi
athavā pañcakuṇḍeṣu pradhāne kevale 'thavā
pratiṣṭhā kathitā divyā pāraṃparyakramāgatā
śilodbhavānāṃ biṃbānāṃ citrābhāsasya vā punaḥ
jalādhivāsanaṃ proktaṃ vṛṣendrasya prakīrtitam
prāsādasya pratiṣṭhāyāṃ pratiṣṭhā parikīrtitā
prāsādāṅgasya sarvasya yathāṅgānāṃ tanoriva
vṛṣāgnimātṛvighneśakumārānapi yatnataḥ
śreṣṭhāṃ durgāṃ tathā caṇḍīṃ gāyatryā vai yathāvidhi
prāgādyaṃ sthāpayecchaṃbhoraṣṭāvaraṇamuttamam
lokapālagaṇeśādyānapi śaṃbhoḥ pravinyaset
umā caṇḍī ca nandī ca mahākālo mahāmuniḥ
vighneśvaro mahābhṛṅgī skandaḥ saumyāditaḥ kramāt
indrādīnsveṣu sthāneṣu brahmāṇaṃ ca janārdanam
sthāpayeccaiva yatnena kṣetreśaṃ veśagocare
siṃhāsane hyanantādīn vidyeśāmapi ca kramāt
sthāpayetpraṇavenaiva guhyāṅgādīni paṅkaje
evaṃ saṃkṣepataḥ proktaṃ calasthāpanam uttamam
sarveṣāmapi devānāṃ devīnāṃ ca viśeṣataḥ
iti śrīliṅgamahāpurāṇe uttarabhāge 'ṣṭacatvāriṃśo 'dhyāyaḥ
ṛṣaya ūcuḥ
aghoreśasya māhātmyaṃ bhavatā kathitaṃ purā
pūjāṃ pratiṣṭhāṃ devasya bhagavanvaktumarhasi
sūta uvāca
aghoreṇāṅgayuktena vidhivacca viśeṣataḥ
pratiṣṭhāliṅgavidhinā nānyathā munipuṅgavāḥ
tathāgnipūjāṃ vai kuryādyathā pūjā tathaiva ca
sahasraṃ vā tadardhaṃ vā śatamaṣṭottaraṃ tu vā
tilair homaḥ prakartavyo dadhimadhvājyasaṃyutaiḥ
ghṛtasaktumadhūnāṃ ca sarvaduḥkhapramārjanam
vyādhīnāṃ nāśanaṃ caiva tilahomastu bhūtidaḥ
sahasreṇa mahābhūtiḥ śatena vyādhināśanam
sarvaduḥkhavinirmukto japena ca na saṃśayaḥ
aṣṭottaraśatenaiva trikāle ca yathāvidhi
aṣṭottarasahasreṇa ṣaṇmāsājjāyate dhruvam
siddhayo naiva saṃdeho rājyamaṇḍalinām api
sahasreṇa jvaro yāti kṣīreṇa ca juhoti yam
trikālaṃ māsamekaṃ tu sahasraṃ juhuyātpayaḥ
māsena sidhyate tasya mahāsaubhāgyamuttamam
sidhyate cābdahomena kṣaudrājyadadhisaṃyutam
yavakṣīrājyahomena jātitaṇḍulakena vā
prīyeta bhagavānīśo hyaghoraḥ parameśvaraḥ
dadhnā puṣṭirnṛpāṇāṃ ca kṣīrahomena śāntikam
ṣaṇmāsaṃ tu ghṛtaṃ hutvā sarvavyādhivināśanam
rājayakṣmā tilair homānnaśyate vatsareṇa tu
yavahomena cāyuṣyaṃ ghṛtena ca jayastadā
sarvakuṣṭhakṣayārthaṃ ca madhunāktaiśca taṇḍulaiḥ
juhuyādayutaṃ nityaṃ ṣaṇmāsānniyataḥ sadā
ājyaṃ kṣīraṃ madhuścaiva madhuratrayamucyate
samastaṃ tuṣyate tasya nāśayedvai bhagandaram
kevalaṃ ghṛtahomena sarvarogakṣayaḥ smṛtaḥ
sarvavyādhiharaṃ dhyānaṃ sthāpanaṃ vidhinārcanam
evaṃ saṃkṣepataḥ proktamaghorasya mahātmanaḥ
pratiṣṭhā yajanaṃ sarvaṃ nandinā kathitaṃ purā
brahmaputrāya śiṣyāya tena vyāsāya suvratāḥ
iti śrīliṅgamahāpurāṇe uttarabhāge ekonapañcāśattamo 'dhyāyaḥ
ṛṣaya ūcuḥ
nigrahaḥ kathitastena śivavaktreṇa śūlinā
kṛtāparādhināṃ taṃ tu vaktumarhasi suvrata
tvayā na viditaṃ nāsti laukikaṃ vaidikaṃ tathā
śrautaṃ smārtaṃ mahābhāga romaharṣaṇa suvrata
sūta uvāca
purā bhṛgusutenokto hiraṇyākṣāya suvratāḥ
nigraho 'ghoraśiṣyeṇa śukreṇākṣayatejasā
tasya prasādād daityendro hiraṇyākṣaḥ pratāpavān
trailokyamakhilaṃ jitvā sadevāsuramānuṣam
utpādya putraṃ gaṇapaṃ cāndhakaṃ cāruvikramam
rarāja loke devena varāheṇa niṣūditaḥ
strībādhāṃ bālabādhāṃ ca gavāmapi viśeṣataḥ
kurvato nāsti vijayo mārgeṇānena bhūtale
tena daityena sā devī dharā nītā rasātalam
tenāghoreṇa devena niṣphalo nigrahaḥ kṛtaḥ
saṃvatsarasahasrānte varāheṇa ca sūditaḥ
tasmādaghorasiddhyarthaṃ brāhmaṇānnaiva bādhayet
strīṇāmapi viśeṣeṇa gavāmapi na kārayet
guhyād guhyatamaṃ gopyam atiguhyaṃ vadāmi vaḥ
ātatāyinamuddiśya kartavyaṃ nṛpasattamaiḥ
brāhmaṇebhyo na kartavyaṃ svarāṣṭreśasya vā punaḥ
atīvadurjaye prāpte bale sarve niṣūdite
adharmayuddhe samprāpte kuryādvidhimanuttamam
aghṛṇenaiva kartavyo hyaghṛṇenaiva kārayet
kṛtamātre na saṃdeho nigrahaḥ samprajāyate
lakṣamātraṃ pumāñjaptvā aghoraṃ ghorarūpiṇam
daśāṃśaṃ vidhinā hutvā tilena dvijasattamāḥ
sampūjya lakṣapuṣpeṇa sitena vidhipūrvakam
bāṇaliṅge 'thavā vahnau dakṣiṇāmūrtimāśritaḥ
siddhamantro 'nyathā nāsti draṣṭā siddhyādayaḥ punaḥ
siddhamantraḥ svayaṃ kuryātpretasthāne viśeṣataḥ
mātṛsthāne 'pi vā vidvānvedavedāṅgapāragaḥ
kevalaṃ mantrasiddho vā brāhmaṇaḥ śivabhāvitaḥ
kuryādvidhimimaṃ dhīmān ātmano 'rthaṃ nṛpasya vā
śūlāṣṭakaṃ nyased vidvān pūrvādīśānakāntakam
triśikhaṃ ca triśūlaṃ ca caturviṃśacchikhāgrataḥ
aghoravigrahaṃ kṛtvā saṃkalīkṛtavigrahaḥ
sarvanāśakaraṃ dhyātvā sarvakarmāṇi kārayet
kālāgnikoṭisaṃkāśaṃ svadehamapi bhāvayet
śūlaṃ kapālaṃ pāśaṃ ca daṇḍaṃ caiva śarāsanam
bāṇaṃ ḍamarukaṃ khaḍgamaṣṭāyudhamanukramāt
aṣṭahastaśca varado nīlakaṇṭho digaṃbaraḥ
pañcatattvasamārūḍho hyardhacandradharaḥ prabhuḥ
daṃṣṭrākarālavadano raudradṛṣṭirbhayaṅkaraḥ
huṃphaṭkāramahāśabdaśabditākhiladiṅmukhaḥ
trinetraṃ nāgapāśena subaddhamukuṭaṃ svayam
sarvābharaṇasampannaṃ pretabhasmāvaguṇṭhitam
bhūtaiḥ pretaiḥ piśācaiśca ḍākinībhiśca rākṣasaiḥ
saṃvṛtaṃ gajacarmeṇa ca sarpabhūṣaṇabhūṣitam
vṛścikābharaṇaṃ devaṃ nīlanīradanisvanam
nīlāñjanādrisaṃkāśaṃ siṃhacarmottarīyakam
dhyāyedevamaghoreśaṃ ghoraghorataraṃ śivam
ṣaṭtriṃśaduktamātrābhiḥ prāṇāyāmena suvratāḥ
mahāmudrāsamāyuktaḥ sarvakarmāṇi kārayet
siddhamantraś citāgnau vā pretasthāne yathāvidhi
sthāpayenmadhyadeśe tu aindre yāmye ca vāruṇe
kauberyāṃ vidhivat kṛtvā homakuṇḍāni śāstrataḥ
ācāryo madhyakuṇḍe tu sādhakāśca diśāsu vai
paristīrya vilomena pūrvavacchūlasaṃbhṛtaḥ
kālāgnipīṭhamadhyasthaḥ svayaṃ śiṣyaiśca tādṛśaiḥ
dhyātvā ghoramaghoreśaṃ dvātriṃśākṣarasaṃyutam
vibhītakena vai kṛtvā dvādaśāṅgulamānataḥ
pīṭhe nyasya nṛpendrasya śatrumaṅgārakeṇa tu
kuṇḍasyādhaḥ khanecchatruṃ brāhmaṇaḥ krodhamūrchitaḥ
adhomukhordhvapādaṃ tu sarvakuṇḍeṣu yatnataḥ
śmaśānāṅgāramānīya tuṣeṇa saha dāhayet
tatrāgniṃ sthāpayettūṣṇīṃ brahmacaryaparāyaṇaḥ
māyūrāstreṇa nābhyāṃ tu jvalanaṃ dīpayettataḥ
kañcukaṃ tuṣasaṃyuktaiḥ kārpāsāsthisamanvitaiḥ
raktavastrasamaṃ miśrairhemadravyairviśeṣataḥ
hastayantrodbhavaistailaiḥ saha homaṃ tu kārayet
aṣṭottarasahasraṃ tu homayedanupūrvaśaḥ
kṛṣṇapakṣe caturdaśyāṃ samārabhya yathākramam
aṣṭamyantaṃ tathāṅgāramaṇḍalasthānavarjitaḥ
evaṃ kṛte nṛpendrasya śatravaḥ kulajaiḥ saha
sarvaduḥkhasamopetāḥ prayānti yamasādanam
mantreṇānena cādāya nṛkapāle nakhaṃ tathā
keśaṃ nṛṇāṃ tathāṅgāraṃ tuṣaṃ kañcukameva ca
cīracchaṭāṃ rājadhūlīṃ gṛhasaṃmārjanasya vā
viṣasarpasya dantāni vṛṣadantāni yāni tu
gavāṃ caiva krameṇaiva vyāghradantanakhāni ca
tathā kṛṣṇamṛgāṇāṃ ca biḍālasya ca pūrvavat
nakulasya ca dantāni varāhasya viśeṣataḥ
daṃṣṭrāṇi sādhayitvā tu mantreṇānena suvratāḥ
japedaṣṭottaraśataṃ mantraṃ cāghoramuttamam
tatkapālaṃ nakhaṃ kṣetre gṛhe vā nagare 'pi vā
pretasthāne 'pi vā rāṣṭre mṛtavastreṇa veṣṭayet
śatror aṣṭamarāśau vā pariviṣṭe divākare
some vā pariviṣṭe tu mantreṇānena suvratāḥ
sthānanāśo bhavettasya śatrornāśaśca jāyate
śatruṃ rājñaḥ samālikhya gamane samavasthite
bhūtale darpaṇaprakhye vitānopari śobhite
catustoraṇasaṃyukte darbhamālāsamāvṛte
vedādhyayanasampanne rāṣṭre vṛddhiprakāśake
dakṣiṇena tu pādena mūrdhni saṃtāḍayetsvayam
evaṃ kṛte nṛpendrasya śatrunāśo bhaviṣyati
svarāṣṭrapatim uddiśya yaḥ kuryādābhicārikam
sa ātmānaṃ nihatyaiva svakulaṃ nāśayet kudhīḥ
tasmāt svarāṣṭragoptāraṃ nṛpatiṃ pālayetsadā
mantrauṣadhikriyādyaiśca sarvayatnena sarvadā
etadrahasyaṃ kathitaṃ na deyaṃ yasya kasyacit
iti śrīliṅgamahāpurāṇe uttarabhāge pañcāśattamo 'dhyāyaḥ
ṛṣaya ūcuḥ
nigraho ghorarūpo 'yaṃ kathito 'smākamuttamam
vajravāhanikāṃ vidyāṃ vaktumarhasi sattama
sūta uvāca
vajravāhanikā nāma sarvaśatrubhayaṅkarī
anayā secayedvajraṃ nṛpāṇāṃ sādhayettathā
vajraṃ kṛtvā vidhānena tadvajramabhiṣicya ca
anayā vidyayā tasmin vinyaset kāñcanena ca
tataścākṣaralakṣaṃ ca japedvidvānsamāhitaḥ
vajrīdaśāṃśaṃ juhuyādvajrakuṇḍe ghṛtādibhiḥ
tadvajraṃ gopayennityaṃ dāpayennṛpatestataḥ
tena vajreṇa vai gacchañchatrūñjīyādraṇājire
purā pitāmahenaiva labdhā vidyā prayatnataḥ
devī śakropakārārthaṃ sākṣādvajreśvarī tathā
purā tvaṣṭā prajānātho hataputraḥ sureśvarāt
vidyayā harataḥ somamindravaireṇa suvratāḥ
tasminyajñe yathāprāptaṃ vidhinopakṛtaṃ haviḥ
tadaicchata mahābāhur viśvarūpavimardanaḥ
matputramavadhīḥ śakra na dāsye tava śobhanam
bhāgaṃ bhāgārhatā naiva viśvarūpo hatastvayā
ityuktvā cāśramaṃ sarvaṃ mohayāmāsa māyayā
tato māyāṃ vinirbhidya viśvarūpavimardanaḥ
prasahya somamapibatsagaṇaiśca śacīpatiḥ
tatastaccheṣamādāya krodhāviṣṭaḥ prajāpatiḥ
indrasya śatror vardhasva svāhetyagnau juhāva ha
tataḥ kālāgnisaṃkāśo vartanādvṛtrasaṃjñitaḥ
prādurāsīt sureśārir dudrāva ca vṛṣāntakaḥ
tataḥ kirīṭī bhagavānparityajya divaṃ kṣaṇāt
sahasranetraḥ sagaṇo dudrāva bhayavihvalaḥ
tadā tamāha sa vibhur hṛṣṭo brahmā ca viśvasṛṭ
tyaktvā vajraṃ tametena jahītyarim ariṃdamaḥ
so 'pi saṃnahya devendro devaiḥ sārdhaṃ mahābhujaḥ
nihatya cāprayatnena gatavānvigatajvaraḥ
tasmādvajreśvarīvidyā sarvaśatrubhayaṅkarī
mandehā rākṣasā nityaṃ vijitā vidyayaiva tu
tāṃ vidyāṃ sampravakṣyāmi sarvapāpapramocanīm
oṃ bhūr bhuvaḥ svaḥ tatsaviturvareṇyaṃ bhargo devasya dhīmahi
dhiyo yo naḥ pracodayāt
oṃ phaṭ jahi huṃ phaṭ chinddhi bhinddhi jahi hana hana svāhā
vidyā vajreśvarītyeṣā sarvaśatrubhayaṅkarī
anayā saṃhṛtiḥ śaṃbhor vidyayā munipuṅgavāḥ
iti śrīliṅgamahāpurāṇe uttarabhāge ekapañcāśattamo 'dhyāyaḥ
ṛṣaya ūcuḥ
śrutā vajreśvarī vidyā brāhmī śakropakāriṇī
anayā sarvakāryāṇi nṛpāṇāmiti naḥ śrutam
viniyogaṃ vadasvāsyā vidyāyā romaharṣaṇa
sūta uvāca
vaśyamākarṣaṇaṃ caiva vidveṣaṇamataḥ param
uccāṭanaṃ stambhanaṃ ca mohanaṃ tāḍanaṃ tathā
utsādanaṃ tathā chedaṃ māraṇaṃ pratibandhanam
senāstaṃbhanakādīni sāvitryā sarvamācaret
āgaccha varade devi bhūmyāṃ parvatamūrdhani
brāhmaṇebhyo hyanujñātā gaccha devi yathāsukham
udvāsyānena mantreṇa gantavyaṃ nānyathā dvijāḥ
pratikāryaṃ tathā bāhyaṃ kṛtvā vaśyādikāṃ kriyām
udvāsya vahnimādhāya punaranyaṃ yathāvidhi
devīmāvāhya ca punar japet sampūjayet punaḥ
homaṃ ca vidhinā vahnau punareva samācaret
sarvakāryāṇi vidhinā sādhayedvidyayā punaḥ
jātīpuṣpaiśca vaśyārthī juhuyādayutatrayam
ghṛtena karavīreṇa kuryādākarṣaṇaṃ dvijāḥ
vidveṣaṇaṃ viśeṣeṇa kuryāllāṅgalakasya ca
tailenoccāṭanaṃ proktaṃ staṃbhanaṃ madhunā smṛtam
tilena mohanaṃ proktaṃ tāḍanaṃ rudhireṇa ca
kharasya ca gajasyātha uṣṭrasya ca yathākramam
staṃbhanaṃ sarṣapeṇāpi pāṭanaṃ ca kuśena ca
māraṇoccāṭane caiva rohībījena suvratāḥ
bandhanaṃ tvahipattreṇa senāstaṃbhamataḥ param
kunaṭyā niyataṃ vidyātpūjayetparameśvarīm
ghṛtena sarvasiddhiḥ syātpayasā vā viśudhyate
tilena roganāśaśca kamalena dhanaṃ bhavet
kāntirmadhūkapuṣpeṇa sāvitryā hyayutatrayam
jayādiprabhṛtīnsarvān sviṣṭāntaṃ pūrvavatsmṛtam
evaṃ saṃkṣepataḥ prokto viniyogo 'tivistṛtaḥ
japedvā kevalāṃ vidyāṃ sampūjya ca vidhānataḥ
sarvasiddhimavāpnoti nātra kāryā vicāraṇā
iti śrīliṅgamahāpurāṇe uttarabhāge dvipañcāśattamo 'dhyāyaḥ
ṛṣaya ūcuḥ
mṛtyuñjayavidhiṃ sūta brahmakṣatraviśāmapi
vaktumarhasi cāsmākaṃ sarvajño 'si mahāmate
sūta uvāca
mṛtyuñjayavidhiṃ vakṣye bahunā kiṃ dvijottamāḥ
rudrādhyāyena vidhinā ghṛtena niyutaṃ kramāt
saghṛtena tilenaiva kamalena prayatnataḥ
dūrvayā ghṛtagokṣīramiśrayā madhunā tathā
caruṇā saghṛtenaiva kevalaṃ payasāpi vā
juhuyāt kālamṛtyorvā pratīkāraḥ prakīrtitaḥ
iti śrīliṅgamahāpurāṇe uttarabhāge tripañcāśattamo 'dhyāyaḥ
sūta uvāca
triyaṃbakeṇa mantreṇa devadevaṃ triyaṃbakam
pūjayedbāṇaliṅge vā svayambhūte 'pi vā punaḥ
āyurvedavidairvāpi yathāvadanupūrvaśaḥ
aṣṭottarasahasreṇa puṇḍarīkeṇa śaṅkaram
kamalena sahasreṇa tathā nīlotpalena vā
sampūjya pāyasaṃ dattvā saghṛtaṃ caudanaṃ punaḥ
mudgānnaṃ madhunā yuktaṃ bhakṣyāṇi surabhīṇi ca
agnau homaśca vipulo yathāvadanupūrvaśaḥ
pūrvoktairapi puṣpaiśca caruṇā ca viśeṣataḥ
japedvai niyutaṃ samyak samāpya ca yathākramam
brāhmaṇānāṃ sahasraṃ ca bhojayedvai sadakṣiṇam
gavāṃ sahasraṃ dattvā tu hiraṇyamapi dāpayet
etadvaḥ kathitaṃ sarvaṃ sarahasyaṃ samāsataḥ
śivena devadevena śarveṇātyugraśūlinā
kathitaṃ meruśikhare skandāyāmitatejase
skandena devadevena brahmaputrāya dhīmate
sākṣātsanatkumāreṇa sarvalokahitaiṣiṇā
pārāśaryāya kathitaṃ pāraṃparyakramāgatam
śuke gate paraṃ dhāma dṛṣṭvā rudraṃ triyaṃbakam
gataśoko mahābhāgo vyāsaḥ para ṛṣiḥ prabhuḥ
skandasya saṃbhavaṃ śrutvā sthitāya ca mahātmane
triyaṃbakasya māhātmyaṃ mantrasya ca viśeṣataḥ
kathitaṃ bahudhā tasmai kṛṣṇadvaipāyanāya vai
tat sarvaṃ kathayiṣyāmi prasādādeva tasya vai
devaṃ sampūjya vidhinā japenmantraṃ triyaṃbakam
mucyate sarpapāpaiśca saptajanmakṛtairapi
saṃgrāme tatsarvaṃ labdhvā saubhāgyamatulaṃ bhavet
lakṣahomena rājyārthī rājyaṃ labdhvā sukhī bhavet
putrārthī putramāpnoti niyutena na saṃśayaḥ
dhanārthī prayutenaiva japedeva na saṃśayaḥ
dhanadhānyādibhiḥ sarvaiḥ sampūrṇaḥ sarvamaṅgalaiḥ
krīḍate putrapautraiśca mṛtaḥ svarge prajāyate
nānena sadṛśo mantro loke vede ca suvratāḥ
tasmāttriyaṃbakaṃ devaṃ tena nityaṃ prapūjayet
agniṣṭomasya yajñasya phalamaṣṭaguṇaṃ bhavet
trayāṇāmapi lokānāṃ guṇānāmapi yaḥ prabhuḥ
vedānāmapi devānāṃ brahmakṣatraviśāmapi
akārokāramakārāṇāṃ mātrāṇāmapi vācakaḥ
tathā somasya sūryasya vahneragnitrayasya ca
aṃbā umā mahādevo hyambakastu triyaṃbakaḥ
supuṣpitasya vṛkṣasya yathā gandhaḥ suśobhanaḥ
vāti dūrāt tathā tasya gandhaḥ śaṃbhormahātmanaḥ
tasmātsugandho bhagavān gandhārayati śaṅkaraḥ
gāndhāraśca mahādevo devānāmapi līlayā
sugandhastasya loke 'smin vāyur vāti nabhastale
tasmātsugandhistaṃ devaṃ sugandhi puṣṭivardhanam
yasya retaḥ purā śaṃbhorhareryonau pratiṣṭhitam
tasya vīryādabhūdaṇḍaṃ hiraṇmayam ajodbhavam
candrādityau sanakṣatrau bhūrbhuvaḥ svarmahastapaḥ
satyalokamatikramya puṣṭirvīryasya tasya vai
pañcabhūtānyahaṅkāro buddhiḥ prakṛtireva ca
puṣṭirbījasya tasyaiva tasmādvai puṣṭivardhanaḥ
taṃ puṣṭivardhanaṃ devaṃ ghṛtena payasā tathā
madhunā yavagodhūmamāṣabilvaphalena ca
kumudārkaśamīpatragaurasarṣapaśālibhiḥ
hutvā liṅge yathānyāyaṃ bhaktyā devaṃ yajāmahe
ṛtenānena māṃ pāśādbandhanātkarmayogataḥ
mṛtyośca bandhanāccaiva mukṣīya bhava tejasā
urvārukāṇāṃ pakvānāṃ yathā kālādabhūtpunaḥ
tathaiva kālaḥ samprāpto manunā tena yatnataḥ
evaṃ mantravidhiṃ jñātvā śivaliṅgaṃ samarcayet
tasya pāśakṣayo 'tīva yogino mṛtyunigrahaḥ
triyaṃbakasamo nāsti devo vā ghṛṇayānvitaḥ
prasādaśīlaḥ prītaśca tathā mantro 'pi suvratāḥ
tasmātsarvaṃ parityajya triyaṃbakamumāpatim
triyaṃbakeṇa mantreṇa pūjayetsusamāhitaḥ
sarvāvasthāṃ gato vāpi mukto 'yaṃ sarvapātakaiḥ
śivadhyānānna saṃdeho yathā rudrastathā svayam
hatvā bhittvā ca bhūtāni bhuktvā cānyāyato 'pi vā
śivamekaṃ sakṛtsmṛtvā sarvapāpaiḥ pramucyate
iti śrīliṅgamahāpurāṇe uttarabhāge catuṣpañcāśattamo 'dhyāyaḥ
ṛṣaya ūcuḥ
kathaṃ triyaṃbako devo devadevo vṛṣadhvajaḥ
dhyeyaḥ sarvārthasiddhyarthaṃ yogamārgeṇa suvrata
pūrvamevāpi nikhilaṃ śrutaṃ śrutisamaṃ punaḥ
vistareṇa ca tatsarvaṃ saṃkṣepādvaktumarhasi
sūta uvāca
evaṃ paitāmahenaiva nandī dinakaraprabhaḥ
merupṛṣṭhe purā pṛṣṭo munisaṃghaiḥ samāvṛtaḥ
so 'pi tasmai kumārāya brahmaputrāya suvratāḥ
mithaḥ provāca bhagavānpraṇatāya samāhitaḥ
nandikeśvara uvāca
evaṃ purā mahādevo bhagavānnīlalohitaḥ
giriputryāṃbayā devyā bhagavatyaikaśayyayā
pṛṣṭaḥ kailāsaśikhare hṛṣṭapuṣṭatanūruhaḥ
śrīdevyuvāca
yogaḥ katividhaḥ proktastatkathaṃ caiva kīdṛśam
jñānaṃ ca mokṣadaṃ divyaṃ mucyante yena jantavaḥ
śrībhagavānuvāca
prathamo mantrayogaśca sparśayogo dvitīyakaḥ
bhāvayogastṛtīyaḥ syād abhāvaśca caturthakaḥ
sarvottamo mahāyogaḥ pañcamaḥ parikīrtitaḥ
dhyānayukto japābhyāso mantrayogaḥ prakīrtitaḥ
nāḍīśuddhyadhiko yastu recakādikramānvitaḥ
samastavyastayogena jayo vāyoḥ prakīrtitaḥ
balasthirakriyāyukto dhāraṇādyaiśca śobhanaiḥ
dhāraṇātrayasaṃdīpto bhedatrayaviśodhakaḥ
kuṃbhakāvasthito 'bhyāsaḥ sparśayogaḥ prakīrtitaḥ
mantrasparśavinirmukto mahādevaṃ samāśritaḥ
bahirantarvibhāgasthasphuratsaṃharaṇātmakaḥ
bhāvayogaḥ samākhyātāścittaśuddhipradāyakaḥ
vilīnāvayavaṃ sarvaṃ jagatsthāvarajaṅgamam
śūnyaṃ sarvaṃ nirābhāsaṃ svarūpaṃ yatra cintyate
abhāvayogaḥ samproktaś cittanirvāṇakārakaḥ
nīrūpaḥ kevalaḥ śuddhaḥ svacchandaṃ ca suśobhanaḥ
anirdeśyaḥ sadālokaḥ svayaṃvedyaḥ samaṃ tataḥ
svabhāvo bhāsate yatra mahāyogaḥ prakīrtitaḥ
nityoditaḥ svayaṃjyotiḥ sarvacittasamutthitaḥ
nirmalaḥ kevalo hyātmā mahāyoga iti smṛtaḥ
aṇimādipradāḥ sarve sarve jñānasya dāyakāḥ
uttarottaravaiśiṣṭyameṣu yogeṣvanukramāt
ahaṃ saṃgavinirmukto mahākāśopamaḥ paraḥ
sarvāvaraṇanirmukto hyacintyaḥ svarasena tu
jñeyametatsamākhyātamagrāhyamapi daivataiḥ
pravilīno mahānsamyak svayaṃvedyaḥ svasākṣikaḥ
cakāstyānandavapuṣā tena jñeyam idaṃ matam
parīkṣitāya śiṣyāya brāhmaṇāyāhitāgnaye
dhārmikāyākṛtaghnāya dātavyaṃ kramapūrvakam
gurudaivatabhaktāya anyathā naiva dāpayet
nindito vyādhito 'lpāyus tathā caiva prajāyate
dāturapyevamanaghe tasmājjñātvaiva dāpayet
sarvasaṃgavinirmukto madbhakto matparāyaṇaḥ
sādhako jñānasaṃyuktaḥ śrautasmārtaviśāradaḥ
gurubhaktaśca puṇyātmā yogyo yogarataḥ sadā
eva devi samākhyāto yogamārgaḥ sanātanaḥ
sarvavedāgamāṃbhojamakarandaḥ sumadhyame
pītvā yogāmṛtaṃ yogī mucyate brahmavittamaḥ
evaṃ pāśupataṃ yogaṃ yogaiśvaryamanuttamam
atyāśramamidaṃ jñeyaṃ muktaye kena labhyate
tasmādiṣṭaiḥ samācāraiḥ śivārcanarataiḥ priye
ityuktvā bhagavāndevīmanujñāpya vṛṣadhvajaḥ
śaṅkukarṇaṃ samāsādya yuyojātmānamātmani
śailādiruvāca
tasmāttvamapi yogīndra yogābhyāsarato bhava
svayaṃbhuvaḥ parā mūrtirnūnaṃ brahmamayī varā
tasmātsarvaprayatnena mokṣārthī puruṣottamaḥ
bhasmasnāyī bhavennityaṃ yoge pāśupate rataḥ
dhyeyā yathākrameṇaiva vaiṣṇavī ca tataḥ parā
māheśvarī parā paścātsaiva dhyeyā yathākramam
yogeśvarasya yā niṣṭhā saiṣā saṃhṛtya varṇitā
sūta uvāca
evaṃ śilādaputreṇa nandinā kulanandinā
yogaḥ pāśupataḥ prokto bhasmaniṣṭhena dhīmatā
sanatkumāro bhagavānvyāsāyāmitatejase
tasmādahamapi śrutvā niyogāt sattriṇāmapi
kṛtakṛtyo 'smi viprebhyo namo yajñebhya eva ca
namaḥ śivāya śāntāya vyāsāya munaye namaḥ
granthaikādaśasāhasraṃ purāṇaṃ laiṅgamuttamam
aṣṭottaraśatādhyāyam ādimāṃśam ataḥ param
ṣaṭcatvāriṃśadadhyāyaṃ dharmakāmārthamokṣadam
atha te munayaḥ sarve naimiṣeyāḥ samāhitāḥ
praṇemurdevamīśānaṃ prītikaṇṭakitatvacaḥ
śākhāṃ paurāṇikīmevaṃ kṛtvaikādaśikāṃ prabhuḥ
brahmā svayaṃbhūrbhagavānidaṃ vacanamabravīt
laiṅgam ādyantam akhilaṃ yaḥ paṭhecchṛṇuyādapi
dvijebhyaḥ śrāvayedvāpi sa yāti paramāṃ gatim
tapasā caiva yajñena dānenādhyayanena ca
yā gatistasya vipulā śāstravidyā ca vaidikī
karmaṇā cāpi miśreṇa kevalaṃ vidyayāpi vā
nivṛttiścāsya viprasya bhavedbhaktiśca śāśvatī
mayi nārāyaṇe deve śraddhā cāstu mahātmanaḥ
vaṃśasya cākṣayā vidyā cāpramādaśca sarvataḥ
ityājñā brahmaṇastasmāttasya sarvaṃ mahātmanaḥ
ṛṣayaḥ procuḥ
ṛṣeḥ sūtasya cāsmākam eteṣām api cāsya ca
nāradasya ca yā siddhistīrthayātrāratasya ca
prītiśca vipulā yasmād asmākaṃ romaharṣaṇa
sā sadāstu virūpākṣaprasādāttu samantataḥ
evamukteṣu vipreṣu nārado bhagavānapi
karābhyāṃ suśubhāgrābhyāṃ sūtaṃ pasparśivāṃstvaci
svastyastu sūta bhadraṃ te mahādeve vṛṣadhvaje
śraddhā tavāstu cāsmākaṃ namastasmai śivāya ca
iti śrīliṅgamahāpurāṇe uttarabhāge pañcapañcāśattamo 'dhyāyaḥ
