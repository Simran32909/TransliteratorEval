tatra nirvartako heturiti lakṣaṇāt yo hi yasya nirvartako bījabhāvenāvasthitaḥ sa tasya hetupratyayaḥ
utpadyamāno dharmo yenālambanenotpadyate sa tasyālambanapratyayaḥ
kāraṇasyānantaro nirodhaḥ kāryasyotpattipratyayaḥ
tadyathā bījasyānantaro nirodho 'ṅkurasyotpādapratyayaḥ
yasmin sati yadbhavati tattasyādhipateyamiti ta ete catvāraḥ pratyayāḥ
ye cānye purojātasahajātapaścājjātādayasta eteṣvevāntarbhūtāḥ
īśvarādayastu pratyayā eva na sambhavantīti
ata evāvadhārayati pratyayo nāsti pañcama iti
tasmādebhyaḥ parabhūtebhyo bhāvānāmutpattirasti parata utpattiriti
atrocyate naiva hi bhāvānāṃ parabhūtebhyaḥ pratyayebhya utpattiriti
yasmāt
yadi hi hetvādiṣu parabhūteṣu pratyayeṣu samasteṣu vyasteṣu vyastasamasteṣu hetupratyayasāmagryā anyatra vā kvacid bhāvānāṃ kāryāṇāmutpādātpūrvaṃ sattvaṃ syāt syāttebhya utpādaḥ
na caivaṃ yadutpādātpūrvaṃ saṃbhavaḥ syāt
yadi syād gṛhyeta cotpādavaiyarthyaṃ ca syāt
tasmānna cāsti bhāvānāṃ pratyayādiṣu svabhāvaḥ
avidyamāne ca svabhāve nāsti parabhāvaḥ
bhavanaṃ bhāva utpādaḥ
parebhya utpādaḥ parabhāvaḥ
sa na vidyate
tasmādayuktametat parabhūtebhyo bhāvānāmutpattiriti
athavā bhāvānāṃ kāryāṇām aṅkurādīnāṃ bījādiṣu pratyayeṣu satsvavikṛtarūpeṣu nāsti svabhāvo nirhetukatvaprasaṅgāt
tatkimapekṣaṃ paratvaṃ pratyayādīnām
vidyamānayoreva hi maitropagrāhakayoḥ parasparāpekṣaṃ paratvam
na caivaṃ bījāṅkurayoryaugapadyam
tasmādavidyamāne svabhāve kāryāṇāṃ parabhāvaḥ paratvaṃ bījādīnāṃ nāstīti paravyapadeśābhāvādeva na parata utpāda iti
tasmādāgamābhiprāyān abhijñataiva parasya
na hi tathāgatā yuktiviruddhaṃ vākyamudāharanti
āgamasya cābhiprāyaḥ prāgevopavarṇitaḥ
tadevaṃ pratyayebhya utpādavādini pratiṣiddhe kriyāta utpādavādī manyate
na cakṣūrūpādayaḥ pratyayāḥ sākṣādvijñānaṃ janayanti
vijñānajanikriyāniṣpādakatvāttu pratyayā ucyante
sā ca kriyā vijñānaṃ janayati
tasmāt pratyayavatī vijñānajanikriyā vijñānajanikā na pratyayāḥ
yathā parikriyā odanasyeti
ucyate
tatra nāsmin parapratyayo'stītyaparapratyayaṃ paropadeśāgamyaṃ svayam evādhigantavyam ityarthaḥ
yathā hi taimirikā vitathaṃ keśamaśakamakṣikādirūpaṃ paśyanto vitimiropadeśenāpi na śaknuvanti keśānāṃ yathāvad avasthitaṃ svarūpam adarśananyāyenādhigantavyam ataimirikā ivādhigantum
kiṃ tarhy ataimirikopadeśān mithyaitad ityetāvanmātrakameva pratipadyante
yadā tu timiropaghātyaviparītaśūnyatādarśanāñjanāñjitabuddhinayanāḥ santaḥ samutpannatattvajñānā bhavanti tadā tat tattvam anadhigamanayogena svayamadhigacchantīti
evamaparapratyayaṃ bhāvānāṃ yatsvarūpaṃ tattattvam
etacca śāntasvabhāvam ataimirikakeśādarśanavat svabhāvavirahitam ityarthaḥ
ata eva tat prapañcair aprapañcitam
prapañco hi vāk prapañcayatyarthān iti kṛtvā
prapañcair aprapañcitaṃ vāgbhiravyāhṛtam ityarthaḥ
