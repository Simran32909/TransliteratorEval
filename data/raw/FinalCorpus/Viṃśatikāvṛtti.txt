atra codyate
kimuktaṃ bhavati
yadi vinā rūpādyarthena rūpādivijñaptirutpadyate na rūpādyarthāt
kasmāt kvaciddeśa utpadyate na sarvatra
tatraiva ca deśe kadācidutpadyate na sarvadā
taddeśakālapratiṣṭhitānāṃ sarveṣāṃ saṃtāna utpadyate na kevalamekasya
yathā taimirikāṇāṃ saṃtāne keśādyābhāso nānyeṣām
kasmādyattaimirikaiḥ keśabhramarādi dṛśyate tena keśādikriyā na kriyate na ca tadanyairna kriyate
yad annapānavastraviṣāyudhādi svapne dṛśyate tenānnādikriyā na kriyate na ca tadanyairna kriyate
gandharvanagareṇāsattvān nagarakriyā na kriyate na ca tadanyairna kriyate tasmādasad yad bhāvanābhāsane deśakālaniyamaḥ saṃtānāniyamaḥ kṛtyakriyā ca na yujyate
na khalu na yujyate yasmāt
svapna iva svapnavat
kathaṃ tāvat
svapne vināpyarthena kvacideva deśe kiṃcid bhramarārāmastrīpuruṣādikaṃ dṛśyate na sarvataḥ
tatraiva ca deśe kadācid dṛśyate na sarvakālamiti siddho vināpyarthena deśakālaniyamaḥ
siddha iti vartate pretānāmiva pretavat kathaṃ siddhaḥ samam
pūyapūrṇā nadī pūyanadī
ghṛtaghaṭavat
tulyakarmavipākāvasthā hi pretāḥ sarve'pi pūyapūrṇāṃ nadīṃ paśyanti naika eva
yathā pūyapūrṇāmevaṃ mūtrapurīṣādipūrṇāṃ daṇḍāsidharaiśca puruṣairadhiṣṭhitāmityādigrahaṇena
evaṃ saṃtānāniyamo vijñaptīnāmasatyapyarthe siddhaḥ
siddhamiti veditavyam
narakeṣviva narakavat
kathaṃ siddham
yathā hi narakeṣu nārakāṇāṃ narakapālādidarśanaṃ deśakālaniyamena siddhaṃ śvavāyasāyasaparvatādyāgamanagamanadarśanaṃ cetyādigrahaṇena sarveṣāṃ ca naikasyaiva taiśca tadbādhanaṃ siddhamasatsvapi narakapālādiṣu samānasvakarmavipākādhipatyāt
tathānyatrāpi sarvam etad deśakālaniyamādicatuṣṭayaṃ siddhamiti veditavyam
kiṃ punaḥ kāraṇaṃ narakapālāste ca śvāno vāyasāśca sattvā neṣyante
ayogāt
na hi te nārakā yujyante
tathaiva tadduḥkhāpratisaṃvedanāt
parasparaṃ yātayatāmime nārakā ime narakapālā iti vyavasthā na syāt
tulyākṛtipramāṇabalānāṃ ca parasparaṃ yātayatāṃ na tathā bhayaṃ syāt
dāhaduḥkhaṃ ca pradīptāyāmayomayyāṃ bhūmāvasahamānāḥ kathaṃ tatra parānyātayeyuḥ
anārakāṇāṃ vāṃ narake kutaḥ saṃbhavaḥ
kathaṃ tāvattiraścāṃ svargasaṃbhavaḥ
evaṃ narakeṣu tiryakpretaviśeṣāṇāṃ narakapālādīnāṃ saṃbhavaḥ syāt
ye hi tiryañcaḥ svarge sambhavanti te tadbhājanalokasukhasaṃvartanīyena karmaṇā tatra sambhūtās tajjaṃ sukhaṃ pratyanubhavanti
na caivaṃ narakapālādayo nārakaṃ duḥkhaṃ pratyanubhavanti
tasmānna tiraścāṃ saṃbhavo yukto nāpi pretānām
teṣāṃ tarhi nārakāṇāṃ karmabhistatra bhūtaviśeṣāḥ sambhavanti varṇākṛtipramāṇabalaviśiṣṭā ye narakapālādisaṃjñāṃ pratilabhante
tathā ca pariṇamanti yad vividhāṃ hastavikṣepādikriyāṃ kurvanto dṛśyante bhayotpādanārthāṃ yathā meṣākṛtayaḥ parvatā āgacchanto gacchanto 'yaḥśālmalīvane ca kaṇṭakā adhomukhībhavanta ūrdhvamukhībhavantaśceti
na te na sambhavantyeva
vijñānasyaiva tatkarmabhistathā pariṇāmaḥ kasmānneṣyate kiṃ punarbhūtāni kalpyante
api ca
yena hi karmaṇā nārakāṇāṃ tatra tādṛśo bhūtānāṃ saṃbhavaḥ kalpyate pariṇāmaśca tasya karmaṇo vāsanā teṣāṃ vijñānasaṃtānasaṃniviṣṭā nānyatra
yatraiva ca vāsanā tatraiva tasyāḥ phalaṃ tādṛśo vijñānapariṇāmaḥ kiṃ neṣyate
yatra vāsanā nāsti tatra tasyāḥ phalaṃ kalpyata iti kimatra kāraṇam
āgamaḥ kāraṇam
yadi vijñānam evaṃrūpādi pratibhāsaṃ syānna rūpādiko'rthastadā rūpādyāyatanāstitvaṃ bhagavatā noktaṃ syāt
akāraṇam etad yasmāt
yathāsti sattva upapāduka ityuktaṃ bhagavatā
abhiprāyavaśāccittasaṃtatyanucchedam āyatyām abhipretya
iti vacanāt
evaṃ rūpādyāyatanāstitvamapyuktaṃ bhagavatā taddeśanāvineyajanam adhikṛtyetyābhiprāyikaṃ tadvacanam
ko 'trābhiprāyaḥ
kimuktaṃ bhavati
rūpapratibhāsā vijñaptiryataḥ svabījātpariṇāmaviśeṣaprāptād utpadyate tacca bījaṃ yatpratibhāsā ca sā te tasyā vijñapteś cakṣūrūpāyatanatvena yathākramaṃ bhagavānabravīt
evaṃ yāvat spraṣṭavyapratibhāsā vijñaptiryataḥ svabījāt pariṇāmaviśeṣaprāptād utpadyate
tacca bījaṃ yatpratibhāsā ca sā te tasyāḥ kāyaspraṣṭavyāyatanatvena yathākramaṃ bhagavānabravīd ityayamabhiprāyaḥ
evaṃ punarabhiprāyavaśena deśayitvā ko guṇaḥ
tathā hi deśyamāne pudgalanairātmyaṃ praviśanti
dvayādvijñānaṣaṭkaṃ pravartate
na tu kaścideko draṣṭāsti na yāvanmantetyeva viditvā ye pudgalanairātmyadeśanāvineyās te pudgalanairātmyaṃ praviśanti
anyatheti vijñaptimātradeśanā kathaṃ dharmanairātmyapraveśaḥ
vijñaptimātramidaṃ rūpādidharmapratibhāsam utpadyate na tu rūpādilakṣaṇo dharmaḥ ko'pyastīti viditvā
yadi tarhi sarvathā dharmo nāsti tadapi vijñaptimātraṃ nāstīti kathaṃ tarhi vyavasthāpyate
na khalu sarvathā dharmo nāstītyeva dharmanairātmyapraveśo bhavati
api tu
yo bālairdharmāṇāṃ svabhāvo grāhyagrāhakādiḥ parikalpitastena kalpitenātmanā teṣāṃ nairātmyaṃ na tv anabhilāpyenātmanā yo buddhānāṃ viṣaya iti
evaṃ vijñaptimātrasyāpi vijñaptyantaraparikalpitenātmanā nairātmyapraveśāt vijñaptimātravyavasthāpanayā sarvadharmāṇāṃ nairātmyapraveśo bhavati na tu tadastitvāpavādāt
itarathā hi vijñapterapi vijñaptyantaramarthaḥ syāditi vijñaptimātratvaṃ na sidhyetārthavatītvād vijñaptīnām
kathaṃ punaridaṃ pratyetavyamanenābhiprāyeṇa bhagavatā rūpādyāyatanāstitvam uktaṃ na punaḥ santyeva tāni yāni rūpādivijñaptīnāṃ pratyekaṃ viṣayībhavantīti
yasmāt
iti
kimuktaṃ bhavati
yattadrūpādikamāyatanaṃ rūpādivijñaptīnāṃ pratyekaṃ viṣayaḥ syāttadekaṃ vā syādyathāvayavirūpaṃ kalpyate vaiśeṣikaiḥ
anekaṃ vā paramāṇuśaḥ
saṃhatā vā ta eva paramāṇavaḥ
na tāvadekaṃ viṣayo bhavatyavayavebhyo'nyasyāvayavirūpasya kvacidapyagrahaṇāt
nāpyanekaṃ paramāṇūnāṃ pratyekamagrahaṇāt
nāpi te saṃhatā viṣayībhavanti
yasmātparamāṇurekaṃ dravyaṃ na sidhyati
kathaṃ na sidhyati
yasmāt
ṣaḍbhyo digbhyaḥ ṣaḍbhiḥ paramāṇubhiryugapadyoge sati paramāṇoḥ ṣaḍaṃśatā prāpnoti
ekasya yo deśastatrānyasyāsaṃbhavāt
atha ya evaikasya paramāṇordeśaḥ sa eva ṣaṇṇām
tena sarveṣāṃ samānadeśatvātsarvaḥ piṇḍaḥ paramāṇumātraḥ syātparasparavyatirekāditi na kaścitpiṇḍo dṛśyaḥ syāt
naiva hi paramāṇavaḥ saṃyujyante niravayavatvāt
mā bhūdeṣa doṣaprasaṅgaḥ
saṃhatāstu parasparaṃ saṃyujyanta iti kāśmīravaibhāṣikāsta idaṃ praṣṭavyāḥ
yaḥ paramāṇūnāṃ saṃghāto na sa tebhyo'rthāntaramiti
saṃyoga iti vartate
atha saṃghātā apyanyonyaṃ na saṃyujyante
na tarhi paramāṇūnāṃ niravayavatvātsaṃyogo na sidhyatīti vaktavyam
sāvayavasyāpi hi saṃghātasya saṃyogānabhyupagamāt
tasmāt paramāṇurekaṃ dravyaṃ na sidhyati
yadi ca paramāṇoḥ saṃyoga iṣyate yadi vā neṣyate
anyo hi paramāṇoḥ pūrvadigbhāgo yāvadadhodigbhāga iti digbhāgabhede sati kathaṃ tadātmakasya paramāṇorekatvaṃ yokṣyate
yadyekaikasya paramāṇordigbhāgabhedo na syādādityodaye kathamanyatra chāyā bhavatyanyatrātapaḥ
na hi tasyānyaḥ pradeśo'sti yatrātapo na syāt
āvaraṇaṃ ca kathaṃ bhavati paramāṇoḥ paramāṇvantareṇa yadi digbhāgabhedo neṣyate
na hi kaścidapi paramāṇoḥ
parabhāgo'sti yatrāgamanād anyenānyasya pratighātaḥ syāt
asati ca pratighāte sarveṣāṃ samānadeśatvātsarvaḥ saṃghātaḥ paramāṇumātraḥ syādityuktam
kimevaṃ neṣyate piṇḍasya te chāyāvṛtī na paramāṇoriti
kiṃ khalu paramāṇubhyo'nyaḥ piṇḍa iṣyate yasya te syātām
netyāha
yadi nānyaḥ paramāṇubhyaḥ piṇḍa iṣyate na te tasyeti siddhaṃ bhavati
saṃniveśaparikalpa eṣaḥ
paramāṇuḥ saṃghāta iti vā
kimanayā cintayā
lakṣaṇaṃ tu rūpādi yadi na pratiṣidhyate
kiṃ punasteṣāṃ lakṣaṇaṃ cakṣurādiviṣayatvaṃ nīlāditvaṃ ca
tadevedaṃ sampradhāryate
yattaccakṣurādīnāṃ viṣayo nīlapītādikamiṣyate kiṃ tadekaṃ dravyamatha vā tadanekamiti
kiṃ cātaḥ
anekatve doṣa uktaḥ
yadi yāvad avicchinnaṃ nānekaṃ cakṣuṣo viṣayastadekaṃ dravyaṃ kalpyate pṛthivyāṃ krameṇetirna syādgamanamityarthaḥ
sakṛtpādakṣepeṇa sarvasya gatatvāt
arvāgbhāgasya ca grahaṇaṃ parabhāgasya cāgrahaṇaṃ yugapan na syāt
na hi tasyaiva tadidānīṃ grahaṇaṃ cāgrahaṇaṃ ca yuktam
vicchinnasya cānekasya hastyaśvādikasyānekatra vṛttirna syādyatraiva hyekaṃ tatraivāparamiti kathaṃ tayorviccheda iṣyate
kathaṃ vā tadekaṃ yatprāptaṃ ca tābhyāṃ na ca prāptamantarāle tacchūnyagrahaṇāt
sūkṣmāṇāṃ caudakajantūnāṃ sthūlaiḥ samānarūpāṇāmanīkṣaṇaṃ na syāt
yadi lakṣaṇabhedādeva dravyāntaratvaṃ kalpyate nānyathā
tasmādavaśyaṃ paramāṇuśo bhedaḥ kalpayitavyaḥ
sa caiko na sidhyati
tasyāsiddhau rūpādīnāṃ cakṣurādiviṣayatvam asiddhamiti siddhaṃ vijñaptimātraṃ bhavatīti
pramāṇavaśādastitvaṃ nāstitvaṃ vā nirdhāryate sarveṣāṃ ca pramāṇānāṃ pratyakṣaṃ pramāṇaṃ gariṣṭham ityasatyarthe kathamiyaṃ buddhirbhavati pratyakṣamiti
vināpyartheneti pūrvameva jñāpitam
yadā ca sā pratyakṣabuddhirbhavatīdaṃ me pratyakṣamiti tadā na so'rtho dṛśyate manovijñānenaiva paricchedāccakṣurvijñānasya ca tadā niruddhatvāditi
kathaṃ tasya pratyakṣatvam iṣṭam
viśeṣeṇa tu kṣaṇikasya viṣayasya tad idānīṃ niruddhameva tadrūpaṃ rasādikaṃ vā
nānanubhūtaṃ manovijñānena smaryata ityavaśyamarthānubhavena bhavitavyaṃ tacca darśanamityevaṃ tadviṣayasya rūpādeḥ pratyakṣatvaṃ matam
asiddhamidamanubhūtasyārthasya smaraṇaṃ bhavatīti
yasmāt
vināpyarthena yathārthābhāsā cakṣurvijñānādikā vijñaptir utpadyate tathoktam
tato hi vijñapteḥ smṛtisamprayuktā tatpratibhāsaiva rūpādivikalpikā manovijñaptir utpadyata iti na smṛtyutpādādarthānubhavaḥ sidhyati
yadi yathā svapne vijñaptirabhūtārthaviṣayā tathā jāgrato'pi syāttathaiva tadabhāvaṃ lokaḥ svayamavagacchet
na caivaṃ bhavati
tasmānna svapna ivārthopalabdhiḥ sarvā nirarthikā
idamajñāpakam
yasmāt
evaṃ vitathavikalpābhyāsavāsanānidrayā prasupto lokaḥ svapna ivābhūtamarthaṃ paśyanna prabuddhastadabhāvaṃ yathāvannāvagacchati
yadā tu tatpratipakṣalokottaranirvikalpajñānalābhāt prabuddho bhavati tadā tatpṛṣṭhalabdhaśuddhalaukikajñānasaṃmukhībhāvād viṣayābhāvaṃ yathāvad avagacchatīti samānametat
yadi svasaṃtānapariṇāmaviśeṣād eva sattvānām arthapratibhāsā vijñaptaya utpadyante nārthaviśeṣāt
tadā ya eṣa pāpakalyāṇamitrasaṃparkāt sadasaddharmaśravaṇācca vijñaptiniyamaḥ sattvānāṃ sa kathaṃ sidhyati asati sadasatsaṃparke taddeśanāyāṃ ca
sarveṣāṃ hi sattvānāmanyonyavijñaptyādhipatyena mitho vijñapterniyamo bhavati yathāyogam
mitha iti parasparataḥ
ataḥ saṃtānāntaravijñaptiviśeṣāt saṃtānāntare vijñaptiviśeṣa utpadyate nārthaviśeṣāt
yadi yathā svapne nirarthikā vijñaptirevaṃ jāgrato 'pi svāt kasmāt kuśalākuśalasamudācāre suptāsuptayostulyaṃ phalamiṣṭāniṣṭam āyatyāṃ na bhavati
yasmāt
idamatra kāraṇaṃ na tvarthasadbhāvaḥ
yadi vijñaptimātramevedaṃ na kasyacitkāyo 'sti na vāk
katham upakramyamāṇānām aurabhrikādibhir urabhrādīnāṃ maraṇaṃ bhavati
atatkṛte vā tanmaraṇe kathamaurabhrikādīnāṃ prāṇātipātāvadyena yogo bhavati
yathā hi piśācādimanovaśādanyeṣāṃ smṛtilopasvapnadarśanabhūtagrahāveśavikārā bhavanti
ṛddhivanmanovaśācca
yathā sāraṇasyāryamahākātyāyanādhiṣṭhānāt svapnadarśanam
āraṇyakarṣimanaḥpradoṣācca vemacitraparājayaḥ
tathā paravijñaptiviśeṣādhipatyāt pareṣāṃ jīvitendriyavirodhinī kācidvikriyotpadyate yayā sabhāgasaṃtativicchedākhyaṃ maraṇaṃ bhavatīti veditavyam
yadi paravijñaptiviśeṣādhipatyāt sattvānāṃ maraṇaṃ neṣyate
manodaṇḍasya hi mahāsāvadyatvaṃ sādhayatā bhagavatopālirgṛhapatiḥ pṛṣṭaḥ
kaccitte gṛhapate śrutaṃ kena tāni daṇḍakāraṇyāni mātaṅgāraṇyāni kaliṅgāraṇyāni śūnyāni medhyībhūtāni
tenoktam
śrutaṃ me bho gautama ṛṣīṇāṃ manaḥpradoṣeṇeti
yadyevaṃ kalpyate
tadabhiprasannair amānuṣaistadvāsinaḥ sattvā utsāditā na tvṛṣīṇāṃ manaḥpradoṣānmṛtā ityevaṃ sati kathaṃ tena karmaṇā manodaṇḍaḥ kāyavāgdaṇḍābhyāṃ mahāvadyatamaḥ siddho bhavati
tanmanaḥpradoṣamātreṇa tāvatāṃ sattvānāṃ maraṇātsidhyati
yadi vijñaptimātramevedaṃ paracittavidaḥ kiṃ paracittaṃ jānantyatha na
kiṃcātaḥ
yadi na jānanti kathaṃ paracittavido bhavanti
atha jānanti
tadapi katham ayathārtham
yathā tannirabhilāpyenātmanā buddhānāṃ gocaraḥ
tathā tadajñānāttadubhayaṃ na yathārthaṃ vitathapratibhāsatayā grāhyagrāhakavikalpasyāprahīṇatvāt
anantaviniścayaprabhedagādhagāmbhīryāyāṃ vijñaptimātratāyām
sarvaprakārā tu sā mādṛśaiścintayituṃ na śakyate
tarkāviṣayatvāt
kasya punaḥ sā sarvathā gocara ityāha
buddhānāṃ hi sā bhagavatāṃ sarvaprakāraṃ gocaraḥ sarvākārasarvajñeyajñānāvighātāditi
viṃśatikā vijñaptimātratāsiddhiḥ
kṛtiriyamācāryavasubandhoḥ
