athāto himaśailāgre devadāruvanālaye
vyāsam ekāgram āsīnam apṛcchann ṛṣayaḥ purā
mānuṣāṇāṃ hitaṃ dharmaṃ vartamāne kalau yuge
śaucācāraṃ yathāvac ca vada satyavatīsuta
tacchrutvā ṛṣivākyaṃ tu saśiṣyo 'gnyarkasaṃnibhaḥ
pratyuvāca mahātejāḥ śrutismṛtiviśāradaḥ
na cāhaṃ sarvatattvajñaḥ kathaṃ dharmaṃ vadāmy ahaṃ
asmatpitaiva praṣṭavya iti vyāsaḥ suto 'bravīt
tatas ta ṛṣayaḥ sarve dharmatattvārthakāṅkṣiṇaḥ
ṛṣiṃ vyāsaṃ puraskṛtya gatā badarikāśramam
nānāpuṣpalatākīrṇaṃ phalavṛkṣair alaṃkṛtam
nadīprasravaṇopetaṃ puṇyatīrthopaśobhitaṃ
mṛgapakṣininādāḍhyaṃ devatāyatanāvṛtam
yakṣagandharvasiddhaiś ca nṛtyagītair alaṃkṛtam
tasminn ṛṣisabhāmadhye śaktiputraṃ parāśaram
sukhāsīnaṃ mahātejā munimukhyagaṇāvṛtam
kṛtāñjalipuṭo bhūtvā vyāsas tu ṛṣibhiḥ saha
pradakṣiṇābhivādaiś ca stutibhiḥ samapūjayat
tataḥ saṃtuṣṭahṛdayaḥ parāśaramahāmuniḥ
āha susvāgataṃ brūhīty āsīno munipuṅgavaḥ
kuśalaṃ samyag ity uktvā vyāsaḥ pṛcchaty anantaram
yadi jānāsi bhaktiṃ me snehād vā bhaktavatsala
dharmaṃ kathaya me tāta anugrāhyo hy ahaṃ tava
śrutā me mānavā dharmā vāsiṣṭhāḥ kāśyapās tathā
gārgeyā gautamīyāś ca tathā cośanasā smṛtāḥ
atrer viṣṇoś ca saṃvartād dakṣād aṅgirasas tathā
śātātapāc ca hārītād yājñavalkyāt tathaiva ca
āpastambakṛtā dharmāḥ śaṅkhasya likhitasya ca
kātyāyanakṛtāś caiva tathā prācetasān muneḥ
śrutā hy ete bhavatproktāḥ śrutyarthā me na vismṛtāḥ
asmin manvantare dharmāḥ kṛtatretādike yuge
sarve dharmāḥ kṛte jātāḥ sarve naṣṭāḥ kalau yuge
cāturvarṇyasamācāraṃ kiṃcit sādhāraṇaṃ vada
caturṇām api varṇānāṃ kartavyaṃ dharmakovidaiḥ
brūhi dharmasvarūpajña sūkṣmaṃ sthūlaṃ ca vistarāt
vyāsavākyāvasāne tu munimukhyaḥ parāśaraḥ
dharmasya nirṇayaṃ prāha sūkṣmaṃ sthūlaṃ ca vistarāt
śṛṇu putra pravakṣyāmi śṛṇvantu munayas tathā
kalpe kalpe kṣayotpattyā brahmaviṣṇumaheśvarāḥ
śrutismṛtisadācāranirṇetāraś ca sarvadā
na kaścid vedakartā ca vedaṃ smṛtvā caturmukhaḥ
tathaiva dharmān smarati manuḥ kalpāntare 'ntare
anye kṛtayuge dharmās tretāyāṃ dvāpare yuge
anye kaliyuge nṝṇāṃ yugarūpānusārataḥ
tapaḥ paraṃ kṛtayuge tretāyāṃ jñānam ucyate
dvāpare yajñam evāhuḥ dānam eva kalau yuge
kṛte tu mānavā dharmās tretāyāṃ gautamāḥ smṛtāḥ
dvāpare śāṅkhalikhitāḥ kalau pārāśarāḥ smṛtāḥ
tyajed deśaṃ kṛtayuge tretāyāṃ grāmam utsṛjet
dvāpare kulam ekaṃ tu kartāraṃ tu kalau yuge
kṛte saṃbhāṣaṇād eva tretāyāṃ sparśanena ca
dvāpare tv annam ādāya kalau patati karmaṇā
kṛte tātkālikaḥ śāpas tretāyāṃ daśabhir dinaiḥ
dvāpare caikamāsena kalau saṃvatsareṇa tu
abhigamya kṛte dānaṃ tretāsv āhūya dīyate
dvāpare yācamānāya sevayā dīyate kalau
abhigamyottamaṃ dānam āhūyaiva tu madhyamam
adhamaṃ yācamānāya sevādānaṃ tu niṣphalam
jito dharmo hy adharmeṇa satyaṃ caivānṛtena ca
jitāś coraiś ca rājānaḥ strībhiś ca puruṣāḥ kalau
sīdanti cāgnihotrāṇi gurupūjā praṇaśyati
kumāryaś ca prasūyante asmin kaliyuge sadā
kṛte tv asthigatāḥ prāṇās tretāyāṃ māṃsam āśritāḥ
dvāpare rudhiraṃ caiva kalau tv annādiṣu sthitāḥ
yuge yuge ca ye dharmās tatra tatra ca ye dvijāḥ
teṣāṃ nindā na kartavyā yugarūpā hi te dvijāḥ
yuge yuge tu sāmarthyaṃ śeṣaṃ munivibhāṣitam
parāśareṇa cāpy uktaṃ prāyaścittaṃ vidhīyate
aham adyaiva tat sarvam anusmṛtya bravīmi vaḥ
cāturvarṇyasamācāraṃ śṛṇvantu ṛṣipuṅgavāḥ
parāśaramataṃ puṇyaṃ pavitraṃ pāpanāśanam
cintitaṃ brāhmaṇārthāya dharmasaṃsthāpanāya ca
caturṇām api varṇānām ācāro dharmapālakaḥ
ācārabhraṣṭadehānāṃ bhaved dharmaḥ parāṅmukhaḥ
ṣaṭkarmābhirato nityaṃ devatātithipūjakaḥ
hutaśeṣaṃ tu bhuñjāno brāhmaṇo nāvasīdati
saṃdhyāsnānaṃ japo homo devatātithipūjanam
ātithyaṃ vaiśvadevaṃ ca ṣaṭkarmāṇi dine dine
iṣṭo vā yadi vā dveṣyo mūrkhaḥ paṇḍita eva vā
samprāpto vaiśvadevānte so 'tithiḥ svargasaṃgramaḥ
dūrādhvopagataṃ śrāntaṃ vaiśvadeva upasthitam
atithiṃ taṃ vijānīyān nātithiḥ pūrvam āgataḥ
naikagrāmīṇam atithiṃ saṃgṛhṇīta kadācana
anityam āgato yasmāt tasmād atithir ucyate
atithiṃ tatra samprāptaṃ pūjayet svāgatādinā
arghyāsanapradānena pādaprakṣālanena ca
śraddhayā cānnadānena priyapraśnottareṇa ca
gacchantaṃ cānuyānena prītim utpādayed gṛhī
atithir yasya bhagnāśo gṛhāt pratinivartate
pitaras tasya nāśnanti daśa varṣāṇi pañca ca
kāṣṭhabhārasahasreṇa ghṛtakumbhaśatena ca
atithir yasya bhagnāśas tasya homo nirarthakaḥ
sukṣetre vāpayed bījaṃ supātre nikṣiped dhanam
sukṣetre ca supātre ca hy uptaṃ dattaṃ na naśyati
na pṛcched gotracaraṇe na svādhyāyaṃ śrutaṃ tathā
hṛdaye kalpayed devaṃ sarvadevamayo hi saḥ
apūrvaḥ suvratī vipro hy apūrvaś cātithir yathā
vedābhyāsarato nityaṃ tāv apūrvau dine dine
vaiśvadeve tu samprāpte bhikṣuke gṛham āgate
uddhṛtya vaiśvadevārthaṃ bhikṣukaṃ tu visarjayet
yatiś ca brahmacārī ca pakvānnasvāmināv ubhau
tayor annam adattvā tu bhuktvā cāndrāyaṇaṃ caret
dadyāc ca bhikṣātritayaṃ parivrāḍ brahmacāriṇām
icchayā ca tato dadyād vibhave satyavāritam
yatihaste jalaṃ dadyād bhaikṣaṃ dadyāt punar jalam
tad bhaikṣyaṃ meruṇā tulyaṃ taj jalaṃ sāgaropamam
yasya chatraṃ hayaś caiva kuñjarāroham ṛddhimat
aindraṃ sthānam upāsīta tasmāt taṃ na vicārayet
vaiśvadevakṛtaṃ pāpaṃ śakto bhikṣur vyapohitum
na hi bhikṣukṛtān doṣān vaiśvadevo vyapohati
akṛtvā vaiśvadevaṃ tu bhuñjate ye dvijādhamāḥ
sarve te niṣphalā jñeyāḥ patanti narake 'śucau
vaiśvadevavihīnā ye ātithyena bahiṣkṛtāḥ
sarve te narakaṃ yānti kākayoniṃ vrajanti ca
pāpo vā yadi caṇḍālo vipraghnaḥ pitṛghātakaḥ
vaiśvadeve tu samprāptaḥ so 'tithiḥ svargasaṃkramaḥ
yo veṣṭitaśirā bhuṅkte yo bhuṅkte dakṣiṇāmukhaḥ
vāmapāde karaṃ nyasya tad vai rakṣāṃsi bhuñjate
avratā hy anadhīyānā yatra bhaikṣacarā dvijāḥ
taṃ grāmaṃ daṇḍayed rājā corabhaktaprado hi saḥ
kṣatriyo hi prajā rakṣañ śastrapāṇiḥ pradaṇḍavān
nirjitya parasainyāni kṣitiṃ dharmeṇa pālayet
puṣpaṃ puṣpaṃ vicinuyān mūlacchedaṃ na kārayet
mālākāra ivārāme na yathāṅgārakārakaḥ
lābhakarma tathā ratnaṃ gavāṃ ca paripālanam
kṛṣikarma ca vāṇijyaṃ vaiśyavṛttir udāhṛtā
śūdrasya dvijaśuśrūṣā paramo dharma ucyate
anyathā kurute kiṃcit tad bhavet tasya niṣphalam
lavaṇaṃ madhutailaṃ ca dadhitakraṃ ghṛtaṃ payaḥ
na duṣyecchūdrajātīnāṃ kuryāt sarveṣu vikrayam
vikrīṇan madhyamāṃsāni hy abhakṣasya ca bhakṣaṇam
kurvann agamyāgamanaṃ śūdraḥ patati tatkṣaṇāt
kapilākṣīrapānena brāhmaṇīgamanena ca
vedākṣaravicāreṇa śūdraś cāṇḍālatāṃ vrajet
ataḥ paraṃ gṛhasthasya karmācāraṃ kalau yuge
dharmaṃ sādhāraṇaṃ śaktyā cāturvarṇyāśramāgatam
taṃ pravakṣyāmy ahaṃ pūrvaṃ parāśaravaco yathā
ṣaṭkarmasahito vipraḥ kṛṣikarma ca kārayet
kṣudhitaṃ tṛṣitaṃ śrāntaṃ balīvardaṃ na yojayet
hīnāṅgaṃ vyādhitaṃ klībaṃ vṛṣaṃ vipro na vāhayet
sthirāṅgaṃ nīrujaṃ tṛptaṃ sunardaṃ ṣaṇḍhavarjitam
vāhayed divasasyārdhaṃ paścāt snānaṃ samācaret
japyaṃ devārcanaṃ homaṃ svādhyāyaṃ caivam abhyaset
ekadvitricaturviprān bhojayet snātakān dvijaḥ
svayaṃkṛṣṭe tathā kṣetre dhānyaiś ca svayamarjitaiḥ
nirvapet pañca yajñāṃś ca kratudīkṣāṃ ca kārayet
tilā rasā na vikreyā vikreyā dhānyatatsamāḥ
viprasyaivaṃvidhā vṛttis tṛṇakāṣṭhādivikrayaḥ
brāhmaṇaś cet kṛṣiṃ kuryāt tanmahādoṣam āpnuyāt
saṃvatsareṇa yat pāpaṃ matsyaghātī samāpnuyāt
ayomukhena kāṣṭhena tad ekāhena lāṅgalī
pāśako matsyaghātī ca vyādhaḥ śākunikas tathā
adātā karṣakaś caiva sarve te samabhāginaḥ
vṛkṣaṃ chittvā mahīṃ bhittvā hatvā ca kṛmikīṭakān
karṣakaḥ khalayajñena sarvapāpaiḥ pramucyate
yo na dadyād dvijātibhyo rāśimūlam upāgataḥ
sa cauraḥ sa ca pāpiṣṭho brahmaghnaṃ taṃ vinirdiśet
rājñe dattvā tu ṣaḍbhāgaṃ devānāṃ caikaviṃśakam
viprāṇāṃ triṃśakaṃ bhāgaṃ sarvapāpaiḥ pramucyate
kṣatriyo 'pi kṛṣiṃ kṛtvā devān viprāṃś ca pūjayet
vaiśyaḥ śūdras tathā kuryāt kṛṣivāṇijyaśilpakam
vikarma kurvate śūdrā dvijaśuśrūṣayojjhitāḥ
bhavanty alpāyuṣas te vai nirayaṃ yānty asaṃśayaṃ
caturṇām api varṇānām eṣa dharmaḥ sanātanaḥ
ataḥ śuddhiṃ pravakṣyāmi janane maraṇe tathā
dinatrayeṇa śudhyanti brāhmaṇāḥ pretasūtake
kṣatriyo dvādaśāhena vaiśyaḥ pañcadaśāhakaiḥ
śūdraḥ śudhyati māsena parāśaravaco yathā
upāsane tu viprāṇām aṅgaśuddhiś ca jāyate
brāhmaṇānāṃ prasūtau tu dehasparśo vidhīyate
jātau vipro daśāhena dvādaśāhena bhūmipaḥ
vaiśyaḥ pañcadaśāhena śūdro māsena śudhyati
ekāhācchudhyate vipro yo 'gnivedasamanvitaḥ
tryahāt kevalavedas tu dvihīno daśabhir dinaiḥ
janmakarmaparibhraṣṭaḥ saṃdhyopāsanavarjitaḥ
nāmadhārakavipras tu daśāhaṃ sūtakī bhavet
ekapiṇḍās tu dāyādāḥ pṛthagdāraniketanāḥ
janmany api vipattau ca teṣāṃ tat sūtakaṃ bhavet
tāvat tat sūtakaṃ gotre caturthapuruṣeṇa tu
dāyād vicchedam āpnoti pañcamo vātmavaṃśajaḥ
caturthe daśarātraṃ syāt ṣaṇṇiśāḥ puṃsi pañcame
ṣaṣṭhe caturahācchuddhiḥ saptame tu dinatrayāt
bhṛgvagnimaraṇe caiva deśāntaramṛte tathā
bāle prete ca saṃnyaste sadyaḥ śaucaṃ vidhīyate
deśāntaramṛtaḥ kaścit sagotraḥ śrūyate yadi
na trirātram ahorātraṃ sadyaḥ snātvā śucir bhavet
deśāntaragato vipraḥ prayāsāt kālakāritāt
dehanāśam anuprāptas tithir na jñāyate yadi
kṛṣṇāṣṭamī tv amāvāsyā kṛṣṇā caikādaśī ca yā
udakaṃ piṇḍadānaṃ ca tatra śrāddhaṃ ca kārayet
ajātadantā ye bālā ye ca garbhād viniḥsṛtāḥ
na teṣām agnisaṃskāro nāśaucaṃ nodakakriyā
yadi garbho vipadyeta sravate vāpi yoṣitaḥ
yāvanmāsaṃ sthito garbho dinaṃ tāvat tu sūtakam
ā caturthād bhavet srāvaḥ pātaḥ pañcamaṣaṣṭhayoḥ
ata ūrdhvaṃ prasūtiḥ syād daśāhaṃ sūtakaṃ bhavet
dantajāte 'nujāte ca kṛtacūḍe ca saṃsthite
agnisaṃskaraṇe teṣāṃ trirātram aśucir bhavet
ā dantajanmanaḥ sadya ā cūḍān naiṣṭhikī smṛtā
trirātram ā vratādeśād daśarātram ataḥ param
brahmacārī gṛhe yeṣāṃ hūyate ca hutāśanaḥ
saṃparkaṃ na ca kurvanti na teṣāṃ sūtakaṃ bhavet
saṃparkād duṣyate vipro janane maraṇe tathā
saṃparkāc ca nivṛttasya na pretaṃ naiva sūtakam
śilpinaḥ kārukā vaidyā dāsīdāsāś ca nāpitāḥ
rājānaḥ śrotriyāś caiva sadyaḥ śaucāḥ prakīrtitāḥ
savrataḥ satrapūtaś ca āhitāgniś ca yo dvijaḥ
rājñaś ca sūtakaṃ nāsti yasya cecchati pārthivaḥ
udyato nidhane dāne ārto vipro nimantritaḥ
tadaiva ṛṣibhir dṛṣṭaṃ yathā kālena śudhyati
prasave gṛhamedhī tu na kuryāt saṃkaraṃ yadi
daśāhācchudhyate mātā tv avagāhya pitā śuciḥ
sarveṣāṃ śāvam āśaucaṃ mātāpitros tu sūtakam
sūtakaṃ mātur eva syād upaspṛśya pitā śuciḥ
yadi patnyāṃ prasūtāyāṃ saṃparkaṃ kurute dvijaḥ
sūtakaṃ tu bhavet tasya yadi vipraḥ ṣaḍaṅgavit
saṃparkāj jāyate doṣo nānyo doṣo 'sti vai dvije
tasmāt sarvaprayatnena saṃparkaṃ varjayed budhaḥ
vivāhotsavayajñeṣu tv antarā mṛtasūtake
pūrvasaṃkalpitaṃ dravyaṃ dīyamānaṃ na duṣyati
antarā daśāhasya punar maraṇajanmanī
tāvat syād aśucir vipro yāvat tat syād anirdaśam
brāhmaṇārthe vipannānāṃ bandigograhaṇe tathā
āhaveṣu vipannānām ekarātram aśaucakam
dvāv imau puruṣau loke sūryamaṇḍalabhedinau
parivrāḍ yogayuktaś ca raṇe cābhimukho hataḥ
yatra yatra hataḥ śūraḥ śatrubhiḥ pariveṣṭitaḥ
akṣayāṃl labhate lokān yadi klībaṃ na bhāṣate
saṃnyastaṃ brāhmaṇaṃ dṛṣṭvā sthānāc calati bhāskaraḥ
eṣa me maṇḍalaṃ bhittvā paraṃ sthānaṃ prayāsyati
yas tu bhagneṣu sainyeṣu vidravatsu samantataḥ
paritrātā yadā gacchet sa ca kratuphalaṃ labhet
yasya chedakṣataṃ gātraṃ śaramudgarayaṣṭibhiḥ
devakanyās tu taṃ vīraṃ haranti ramayanti ca
devāṅganāsahasrāṇi śūram āyodhane hatam
tvaramāṇāḥ pradhāvanti mama bhartā mameti ca
yaṃ yajñasaṃghais tapasā ca viprāḥ svargaiṣiṇo vātra yathā yānti
kṣaṇena yānty eva hi tatra vīrāḥ prāṇān suyuddhena parityajantaḥ
jitena labhyate lakṣmīr mṛtenāpi surāṅganāḥ
kṣaṇadhvaṃsini kāye 'smin kā cintā maraṇe raṇe
lalāṭadeśe rudhiraṃ sravac ca yasyāhave tu praviśec ca vaktram
tat somapānena kilāsya tulyaṃ saṃgrāmayajñe vidhivac ca dṛṣṭam
anāthaṃ brāhmaṇaṃ pretaṃ ye vahanti dvijātayaḥ
pade pade yajñaphalam ānupūrvyāllabhanti te
na teṣām aśubhaṃ kiṃcit pāpaṃ vā śubhakarmaṇām
jalāvagāhanāt teṣāṃ sadyaḥśaucaṃ vidhīyate
asagotram abandhuṃ ca pretībhūtaṃ dvijottamam
vahitvā ca dahitvā ca prāṇāyāmena śudhyati
anugamyecchayā pretaṃ jñātim ajñātim eva vā
snātvā sacailaṃ spṛṣṭvāgniṃ ghṛtaṃ prāśya viśudhyati
kṣatriyaṃ mṛtam ajñānād brāhmaṇo yo 'nugacchati
ekāham aśucir bhūtvā pañcagavyena śudhyati
śavaṃ ca vaiśyam ajñānād brāhmaṇo yo 'nugacchati
kṛtvāśaucaṃ dvirātraṃ ca prāṇāyāmān ṣaḍ ācaret
pretībhūtaṃ tu yaḥ śūdraṃ brāhmaṇo jñānadurbalaḥ
anugacchen nīyamānaṃ trirātram aśucir bhavet
trirātre tu tataḥ pūrṇe nadīṃ gatvā samudragām
prāṇāyāmaśataṃ kṛtvā ghṛtaṃ prāśya viśudhyati
vinirvartya yadā śūdrā udakāntam upasthitāḥ
dvijais tadānugantavyā eṣa dharmaḥ sanātanaḥ
atimānād atikrodhāt snehād vā yadi vā bhayāt
udbadhnīyāt strī pumān vā gatir eṣā vidhīyate
pūyaśoṇitasampūrṇe tv andhe tamasi majjati
ṣaṣṭhīr varṣasahasrāṇi narakaṃ pratipadyate
nāśaucaṃ nodakaṃ nāgniṃ nāśrupātaṃ ca kārayet
voḍhāro 'gnipradātāraḥ pāśacchedakarās tathā
taptakṛcchreṇa śudhyantīty evam āha prajāpatiḥ
gobhir hataṃ tathodbaddhaṃ brāhmaṇena tu ghātitam
saṃspṛśanti tu ye viprā voḍhāraś cāgnidāś ca ye
anye ye vānugantāraḥ pāśacchedakarāś ca ye
taptakṛcchreṇa śuddhās te kuryur brāhmaṇabhojanam
anaḍutsahitāṃ gāṃ ca dadyur viprāya dakṣiṇām
tryaham uṣṇaṃ pibed vāri tryaham uṣṇaṃ payaḥ pibet
tryaham uṣṇaṃ pibet sarpir vāyubhakṣo dinatrayam
ṣaṭpalaṃ tu pibed ambhas tripalaṃ tu payaḥ pibet
palam ekaṃ pibet sarpis taptakṛcchraṃ vidhīyate
yo vai samācared vipraḥ patitādiṣv akāmataḥ
pañcāhaṃ vā daśāhaṃ vā dvādaśāham athāpi vā
māsārdhaṃ māsam ekaṃ vā māsadvayam athāpi vā
abdārdham abdam ekaṃ vā tadūrdhvaṃ caiva tatsamaḥ
trirātraṃ prathame pakṣe dvitīye kṛcchram ācaret
tṛtīye caiva pakṣe tu kṛcchraṃ sāṃtapanaṃ caret
caturthe daśarātraṃ syāt parākaḥ pañcame mataḥ
kuryāccāndrāyaṇaṃ ṣaṣṭhe saptame tv aindavadvayam
śuddhyartham aṣṭame caiva ṣaṇ māsān kṛcchram ācaret
pakṣasaṃkhyāpramāṇena suvarṇāny api dakṣiṇā
ṛtusnātā tu yā nārī bhartāraṃ nopasarpati
sā mṛtā narakaṃ yāti vidhavā ca punaḥ punaḥ
ṛtusnātāṃ tu yo bhāryāṃ saṃnidhau nopagacchati
ghorāyāṃ bhrūṇahatyāyāṃ yujyate nātra saṃśayaḥ
daridraṃ vyādhitaṃ mūrkhaṃ bhartāraṃ yāvamanyate
sā śunī jāyate mṛtvā sūkarī ca punaḥ punaḥ
patyau jīvati yā nārī upoṣya vratam ācaret
āyuṣyaṃ harate bhartuḥ sā nārī narakaṃ vrajet
apṛṣṭvā caiva bhartāraṃ yā nārī kurute vratam
sarvaṃ tad rākṣasān gacched ity evaṃ manur abravīt
bāndhavānāṃ sajātīnāṃ durvṛttaṃ kurute tu yā
garbhapātaṃ ca yā kuryān na tāṃ saṃbhāṣayet kvacit
yat pāpaṃ brahmahatyāyāṃ dviguṇaṃ garbhapātane
prāyaścittaṃ na tasyāḥ syāt tasyās tyāgo vidhīyate
na kāryam āvasathyena nāgnihotreṇa vā punaḥ
sa bhavet karmacāṇḍālo yas tu dharmaparāṅmukhaḥ
oghavātāhṛtaṃ bījaṃ yasya kṣetre prarohati
sa kṣetrī labhate bījaṃ na bījī bhāgam arhati
tadvat parastriyāḥ putrau dvau smṛtau kuṇḍagolakau
patyau jīvati kuṇḍaḥ syāt mṛte bhartari golakaḥ
aurasaḥ kṣetrajaś caiva dattaḥ kṛtrimakaḥ sutaḥ
dadyān mātā pitā vāpi sa putro dattako bhavet
parivittiḥ parivettā yayā ca parividyate
sarve te narakaṃ yānti dātṛyājakapañcamāḥ
dvau kṛcchrau parivittes tu kanyāyāḥ kṛcchra eva ca
kṛcchrātikṛcchrau dātus tu hotā cāndrāyaṇaṃ caret
kubjavāmanaṣaṇḍheṣu gadgadeṣu jaḍeṣu ca
jātyandhe badhire mūke na doṣaḥ parivedane
pitṛvyaputraḥ sāpatnaḥ paranārīsutas tathā
dārāgnihotrasaṃyoge na doṣaḥ parivedane
jyeṣṭho bhrātā yadā tiṣṭhed ādhānaṃ naiva kārayet
anujñātas tu kurvīta śaṅkhasya vacanaṃ yathā
naṣṭe mṛte pravrajite klībe ca patite patau
pañcasv āpatsu nārīṇāṃ patir anyo vidhīyate
mṛte bhartari yā nārī brahmacaryavrate sthitā
sā mṛtā labhate svargaṃ yathā te brahmacāriṇaḥ
tisraḥ koṭyo 'rdhakoṭī ca yāni romāṇi mānuṣe
tāvatkālaṃ vaset svarge bhartāraṃ yānugacchati
vyālagrāhī yathā vyālaṃ balād uddharate bilāt
evaṃ strī patim uddhṛtya tenaiva saha modate
vṛkaśvānasṛgālādyair daṣṭo yas tu dvijottamaḥ
snātvā japet sa gāyatrīṃ pavitrāṃ vedamātaram
gavāṃ śṛṅgodakaiḥ snānaṃ mahānadyos tu saṃgame
samudradarśanād vāpi śunā daṣṭaḥ śucir bhavet
vedavidyāvratasnātaḥ śunā daṣṭo dvijo yadi
sa hiraṇyodakaiḥ snātvā ghṛtaṃ prāśya viśudhyati
savratas tu śunā daṣṭo yas trirātram upāvaset
ghṛtaṃ kuśodakaṃ pītvā vrataśeṣaṃ samāpayet
avrataḥ savrato vāpi śunā daṣṭo bhaved dvijaḥ
praṇipatya bhavet pūto vipraiś cakṣurnirīkṣitaḥ
śunā ghrātāvalīḍhasya nakhair vilikhitasya ca
adbhiḥ prakṣālanaṃ proktam agninā copacūlanam
śunā tu brāhmaṇī daṣṭā jambukena vṛkeṇa vā
uditaṃ grahanakṣatraṃ dṛṣṭvā sadyaḥ śucir bhavet
kṛṣṇapakṣe yadā somo na dṛśyeta kadācana
yāṃ diśaṃ vrajate somas tāṃ diśaṃ vāvalokayet
asadbrāhmaṇake grāme śunā daṣṭo dvijottamaḥ
vṛṣaṃ pradakṣiṇīkṛtya sadyaḥ snātvā śucir bhavet
caṇḍālena śvapākena gobhir viprair hato yadi
āhitāgnir mṛto vipro viṣeṇātmahato yadi
dahet taṃ brāhmaṇaṃ vipro lokāgnau mantravarjitam
spṛṣṭvā voḍhvā ca dagdhvā ca sapiṇḍeṣu ca sarvathā
prājāpatyaṃ caret paścād viprāṇām anuśāsanāt
dagdhāsthīni punar gṛhya kṣīraiḥ prakṣālayed dvijaḥ
punar dahet svāgninā tu svatantreṇa pṛthak pṛthak
āhitāgnir dvijaḥ kaścit pravasan kālacoditaḥ
dehanāśam anuprāptas tasyāgnir vasate gṛhe
pretāgnihotrasaṃskāraḥ śrūyatām ṛṣipuṅgavāḥ
kṛṣṇājinaṃ samāstīrya kuśais tu puruṣākṛtim
ṣaṭśatāni śataṃ caiva palāśānāṃ ca vṛntataḥ
catvāriṃśacchire dadyācchataṃ kaṇṭhe tu vinyaset
bāhubhyāṃ śatakaṃ dadyād aṅgulīṣu daśaiva tu
śataṃ tu jaghane dadyād dviśataṃ tūdare tathā
dadyād aṣṭau vṛṣaṇayoḥ pañca meḍhre tu vinyaset
ekaviṃśatim ūrubhyāṃ dviśataṃ jānujaṅghayoḥ
pādāṅgulīṣu ṣaḍ dadyād yajñapātraṃ tato nyaset
śamyāṃ śiśne viniḥkṣipya araṇīṃ muṣkayor api
juhūṃ ca dakṣiṇe haste vāme tūpabhṛtaṃ nyaset
karṇe colūkhalaṃ dadyāt pṛṣṭhe ca musalaṃ nyaset
urasi kṣipya dṛṣadaṃ taṇḍulājyatilān mukhe
śrotre ca prokṣaṇīṃ dadyād ājyasthalīṃ tu cakṣuṣoḥ
karṇe netre mukhe ghrāṇe hiraṇyaśakalaṃ nyaset
agnihotropakaraṇam aśeṣaṃ tatra nikṣipet
asau svargāya lokāya svāhety ekāhutiṃ sakṛt
dadyāt putro 'thavā bhrātāpy anyo vāpi ca bāndhavaḥ
yathā dahanasaṃskāras tathā kāryaṃ vicakṣaṇaiḥ
īdṛśaṃ tu vidhiṃ kuryād brahmalokagatiḥ smṛtā
dahanti ye dvijās taṃ tu te yānti paramāṃ gatim
anyathā kurvate karma tv ātmabuddhyā pracoditāḥ
bhavanty alpāyuṣas te vai patanti narake 'śucau
ataḥ paraṃ pravakṣyāmi prāṇihatyāsu niṣkṛtim
parāśarena pūrvoktā manvarthe 'pi ca vistṛtām
krauñcasārasahaṃsāṃś ca cakravākaṃ ca kukkuṭam
jālapādaṃ ca śarabham ahorātreṇa śudhyati
balākāṭiṭṭibhau vāpi śukapārāvatāv api
ahinakravighātī ca śudhyate naktabhojanāt
vṛkakākakapotānāṃ śāritittirighātakaḥ
antarjala ubhe saṃdhye prāṇāyāmena śudhyati
gṛdhraśyenaśaśādānām ulūkasya ca ghātakaḥ
apakvāśī dinaṃ tiṣṭhet trikālaṃ mārutāśanaḥ
valguṇīṭiṭṭibhānāṃ ca kokilākhañjarīṭake
lāvikāraktapakṣeṣu śudhyate naktabhojanāt
kāraṇḍavacakorāṇāṃ piṅgalākurarasya ca
bhāradvājādikaṃ hatvā śivaṃ pūjya viśudhyati
bheruṇḍacāṣabhāsāṃś ca pārāvatakapiñjalau
pakṣiṇāṃ caiva sarveṣām ahorātram abhojanam
hatvā mūṣakamārjārasarpājagaraḍuṇḍubhān
kṛsaraṃ bhojayed viprān lohadaṇḍaś ca dakṣiṇā
śiśumāraṃ tathā godhāṃ hatvā kūrmaṃ ca śalyakam
vṛntākaphalabhakṣī cāpyahorātreṇa śudhyati
vṛkajambūkaṛkṣāṇāṃ tarakṣuśvānaghātakaḥ
tilaprasthaṃ dvije dadyād vāyubhakṣo dinatrayam
gajasya ca turaṅgasya mahiṣoṣṭranipātane
prāyaścittam ahorātraṃ trisaṃdhyam avagāhanam
kuraṅgaṃ vānaraṃ siṃhaṃ citraṃ vyāghraṃ tu ghātayan
śudhyate sa trirātreṇa viprāṇāṃ tarpaṇena ca
mṛgarohidvarāhāṇām aver bastasya ghātakaḥ
aphālakṛṣṭam aśnīyād ahorātram upoṣya saḥ
evaṃ catuṣpadānāṃ ca sarveṣāṃ vanacāriṇām
ahorātroṣitas tiṣṭhej japed vai jātavedasam
śilpinaṃ kārukaṃ śūdraṃ striyaṃ vā yas tu ghātayet
prājāpatyadvayaṃ kṛtvā vṛṣaikādaśadakṣiṇā
vaiśyaṃ vā kṣatriyaṃ vāpi nirdoṣaṃ yo 'bhighātayet
so 'pi kṛcchradvayaṃ kuryād goviṃśaddakṣiṇāṃ dadet
vaiśyaṃ śūdraṃ kriyāsaktaṃ vikarmasthaṃ dvijottamam
hatvā cāndrāyaṇaṃ tasya triṃśad goś caiva dakṣiṇām
caṇḍālaṃ hatavān kaścid brāhmaṇe yadi kaṃcana
prājāpatyaṃ caret kṛcchraṃ godvayaṃ dakṣiṇāṃ dadat
kṣatriyeṇāpi vaiśyena śūdreṇaivetareṇa vā
caṇḍālasya vadhe prāpte kṛcchrārdhena viśudhyati
corau śvapākacaṇḍālau vipreṇābhihatau yadi
ahorātroṣitaḥ snātvā pañcagavyena śudhyati
śvapākaṃ vāpi caṇḍālaṃ vipraḥ sambhāṣate yadi
dvijasaṃbhāṣaṇaṃ kuryāt sāvitrīṃ tu sakṛj japet
caṇḍālaiḥ saha suptaṃ tu trirātram upavāsayet
caṇḍālaikapathaṃ gatvā gāyatrīsmaraṇācchuciḥ
caṇḍāladarśane sadya ādityam avalokayet
caṇḍālasparśane caiva sacailaṃ snānam ācaret
caṇḍālakhātavāpīṣu pītvā salilam agrajaḥ
ajñānāccaikabhaktena tv ahorātreṇa śudhyati
caṇḍālabhāṇḍasaṃspṛṣṭaṃ pītvā kūpagataṃ jalam
gomūtrayāvakāhāras trirātrācchuddhim āpnuyāt
caṇḍālaghaṭasaṃsthaṃ tu yat toyaṃ pibati dvijaḥ
tatkṣaṇāt kṣipate yas tu prājāpatyaṃ samācaret
yadi na kṣipate toyaṃ śarīre yasya jīryati
prājāpatyaṃ na dātavyaṃ kṛcchraṃ sāṃtapanaṃ caret
caret sāṃtapanaṃ vipraḥ prājāpatyam anantaraḥ
tadardhaṃ tu cared vaiśyaḥ pādaṃ śūdras tad ācaret
bhāṇḍastham antyajānāṃ tu jalaṃ dadhi payaḥ pibet
brāhmaṇaḥ kṣatriyo vaiśyaḥ śūdraś caiva pramādataḥ
brahmakūrcopavāsena dvijātīnāṃ tu niṣkṛtiḥ
śūdrasya copavāsena tathā dānena śaktitaḥ
bhuṅkte 'jñānād dvijaśreṣṭhaś caṇḍālānnaṃ kathaṃcana
gomūtrayāvakāhāro daśarātreṇa śudhyati
ekaikaṃ grāsam aśnīyād gomūtrayāvakasya ca
daśāhaṃ niyamasthasya vrataṃ tat tu vinirdiśet
avijñātas tu caṇḍālo yatra veśmani tiṣṭhati
vijñāte tūpasannasya dvijāḥ kurvanty anugraham
munivaktrodgatān dharmān gāyanto vedapāragāḥ
patantam uddhareyus taṃ dharmajñāḥ pāpasaṃkarāt
dadhnā ca sarpiṣā caiva kṣīragomūtrayāvakam
bhuñjīta saha sarvaiś ca trisaṃdhyam avagāhanam
tryahaṃ bhuñjīta dadhnā ca tryahaṃ bhuñjīta sarpiṣā
tryahaṃ kṣīreṇa bhuñjīta ekaikena dinatrayam
bhāvaduṣṭaṃ na bhuñjīta nocchiṣṭaṃ kṛmidūṣitam
dadhikṣīrasya tripalaṃ palaṃ ekaṃ ghṛtasya tu
bhasmanā tu bhavecchuddhir ubhayos tāmrakāṃsyayoḥ
jalaśaucena vastrāṇāṃ parityāgena mṛṇmayam
kusumbhaguḍakārpāsalavaṇaṃ tailasarpiṣī
dvāre kṛtvā tu dhānyāni dadyād veśmani pāvakam
evaṃ śuddhas tataḥ paścāt kuryād brāhmaṇatarpaṇam
triṃśataṃ govṛṣaṃ caikaṃ dadyād vipreṣu dakṣiṇām
punar lepanakhātena homajapyena śudhyati
ādhāreṇa ca viprāṇāṃ bhūmidoṣo na vidyate
caṇḍālaiḥ saha saṃparkaṃ māsaṃ māsārdham eva vā
gomūtrayāvakāhāro māsārdhena viśudhyati
rajakī carmakārī ca lubdhakī veṇujīvinī
cāturvarṇyasya ca gṛhe tv avijñātā tu tiṣṭhati
jñātvā tu niṣkṛtiṃ kuryāt pūrvoktasyārdham eva ca
gṛhadāhaṃ na kurvīta śeṣaṃ sarvaṃ ca kārayet
gṛhasyābhyantaraṃ gaccheccaṇḍālo yadi kasyacit
tam agārād vinirvāsya mṛdbhāṇḍaṃ tu visarjayet
rasapūrṇaṃ tu yad bhāṇḍaṃ na tyajet tu kadācana
gomayena tu saṃmiśrair jalaiḥ prokṣed gṛhaṃ tathā
brāhmaṇasya vraṇadvāre pūyaśoṇitasaṃbhave
kṛmir utpadyate yasya prāyaścittaṃ kathaṃ bhavet
gavāṃ mūtrapurīṣeṇa dadhnā kṣīreṇa sarpiṣā
tryahaṃ snātvā ca pītvā ca kṛmiduṣṭaḥ śucir bhavet
kṣatriyo 'pi suvarṇasya pañcamāṣān pradāya tu
godakṣiṇāṃ tu vaiśyasyāpy upavāsaṃ vinirdiśet
śūdrāṇāṃ nopavāsaḥ syācchūdro dānena śudhyati
acchidram iti yad vākyaṃ vadanti kṣitidevatāḥ
praṇamya śirasā grāhyam agniṣṭomaphalaṃ hi tat
japacchidraṃ tapacchidraṃ yacchidraṃ yajñakarmaṇi
sarvaṃ bhavati niśchidraṃ brāhmaṇair upapāditam
vyādhivyasaniniśrānte durbhikṣe ḍāmare tathā
upavāso vrataṃ homo dvijasampāditāni vai
athavā brāhmaṇās tuṣṭāḥ sarvaṃ kurvanty anugraham
sarvān kāmān avāpnoti dvijasampāditair iha
durbale 'nugrahaḥ proktas tathā vai bālavṛddhayoḥ
ato 'nyathā bhaved doṣas tasmān nānugrahaḥ smṛtaḥ
snehād vā yadi vā lobhād bhayād ajñānato 'pi vā
kurvanty anugrahaṃ ye tu tat pāpaṃ teṣu gacchati
śarīrasyātyaye prāpte vadanti niyamaṃ tu ye
mahat kāryoparodhena na svasthasya kadācana
svasthasya mūḍhāḥ kurvanti vadanty aniyamaṃ tu ye
te tasya vighnakartāraḥ patanti narake 'śucau
svayam eva vrataṃ kṛtvā brāhmaṇaṃ yo 'vamanyate
vṛthā tasyopavāsaḥ syān na sa puṇyena yujyate
sa eva niyamo grāhyo yady eko 'pi vaded dvijaḥ
kuryād vākyaṃ dvijānāṃ tu anyathā bhrūṇahā bhavet
brāhmaṇā jaṅgamaṃ tīrthaṃ tīrthabhūtā hi sādhavaḥ
teṣāṃ vākyodakenaiva śudhyanti malinā janāḥ
brāhmaṇā yāni bhāṣante manyante tāni devatāḥ
sarvadevamayo vipro na tadvacanam anyathā
upavāso vrataṃ caiva snānaṃ tīrthaṃ japas tapaḥ
viprasampāditaṃ yasya sampūrṇaṃ tasya tat phalam
annādye kīṭasaṃyukte makṣikākeśadūṣite
tadantarā spṛśec cāpas tad annaṃ bhasmanā spṛśet
bhuñjānaś caiva yo vipraḥ pādaṃ hastena saṃspṛśet
svam ucchiṣṭam asau bhuṅkte pāṇinā muktabhājane
pādukāstho na bhuñjīta paryaṅke saṃsthito 'pi vā
śvānacaṇḍāladṛṣṭau ca bhojanaṃ parivarjayet
yad annaṃ pratiṣiddhaṃ syād annaśuddhis tathaiva ca
yathā parāśareṇoktaṃ tathaivāhaṃ vadāmi vaḥ
śṛtaṃ droṇāḍhakasyānnaṃ kākaśvānopaghātitam
kenedaṃ śudhyate ceti brāhmaṇebhyo nivedayet
kākaśvānāvalīḍhaṃ tu droṇānnaṃ na parityajet
vedavedāṅgavidviprair dharmaśāstrānupālakaiḥ
prasthā dvātriṃśatir droṇaḥ smṛto dviprastha āḍhakaḥ
tato droṇāḍhakasyānnaṃ śrutismṛtivido viduḥ
kākaśvānāvalīḍhaṃ tu gavāghrātaṃ khareṇa vā
svalpam annaṃ tyajed vipraḥ śuddhir droṇāḍhake bhavet
annasyoddhṛtya tanmātraṃ yacca lālāhataṃ bhavet
suvarṇodakam abhyukṣya hutāśenaiva tāpayet
hutāśanena saṃspṛṣṭaṃ suvarṇasalilena ca
viprāṇāṃ brahmaghoṣeṇa bhojyaṃ bhavati tatkṣaṇāt
sneho vā goraso vāpi tatra śuddhiḥ kathaṃ bhavet
alpaṃ parityajet tatra snehasyotpavanena ca
analajvālayā śuddhir gorasasya vidhīyate
athāto dravyaśuddhis tu parāśaravaco yathā
dāravāṇāṃ pātrāṇāṃ takṣaṇācchuddhir iṣyate
bhasmanā śudhyate kāṃsyaṃ tāmramamlena śudhyati
rajasā śudhyate nārī vikalaṃ yā na gacchati
nadī vegena śudhyeta lopo yadi na dṛśyate
vāpīkūpataḍāgeṣu dūṣiteṣu kathaṃcana
uddhṛtya vai ghaṭaśataṃ pañcagavyena śudhyati
aṣṭavarṣā bhaved gaurī navavarṣā tu rohiṇī
daśavarṣā bhavet kanyā ata ūrdhvaṃ rajasvalā
prāpte tu dvādaśe varṣe yaḥ kanyāṃ na prayacchati
māsi māsi rajas tasyāḥ pibanti pitaraḥ svayam
mātā caiva pitā caiva jyeṣṭho bhrātā tathaiva ca
trayas te narakaṃ yānti dṛṣṭvā kanyāṃ rajasvalām
yas tāṃ samudvahet kanyāṃ brāhmaṇo madamohitaḥ
asaṃbhāṣyo hy apāṅkteyaḥ sa vipro vṛṣalīpatiḥ
yaḥ karoty ekarātreṇa vṛṣalīsevanaṃ dvijaḥ
sa bhaikṣabhuj japan nityaṃ tribhir varṣair viśudhyati
astaṃ gate yadā sūrye caṇḍālaṃ patitaṃ striyam
sūtikāṃ spṛśataś caiva kathaṃ śuddhir vidhīyate
jātavedaḥsuvarṇaṃ ca somamārgaṃ vilokya ca
brāhmaṇānumataś caiva snānaṃ kṛtvā viśudhyati
spṛṣṭvā rajasvalānyonyaṃ brāhmaṇī brāhmaṇī tathā
tāvat tiṣṭhen nirāhārā trirātreṇaiva śudhyati
spṛṣṭvā rajasvalānyonyaṃ brāhmaṇī kṣatriyā tathā
ardhakṛcchraṃ caret pūrvā pādam ekam anantarā
spṛṣṭvā rajasvalānyonyaṃ brāhmaṇī vaiśyajā tathā
pādahīnaṃ caret pūrvā pādam ekam anantarā
spṛṣṭvā rajasvalānyonyaṃ brāhmaṇī śūdrajā tathā
kṛcchreṇa śudhyate pūrvā śūdrā dānena śudhyati
snātā rajasvalā yā tu caturthe 'hani śudhyati
kuryād rajo nivṛttau tu daivapitryādi karma ca
rogeṇa yad rajaḥ strīṇām anvahaṃ tu pravartate
nāśuciḥ sā tatas tena tat syād vaikālikaṃ matam
sādhvācārā na tāvat syād rajo yāvat pravartate
rajonivṛttau gamyā strī gṛhakarmaṇi caiva hi
prathame 'hani caṇḍālī dvitīye brahmaghātinī
tṛtīye rajakī proktā caturthe 'hani śudhyati
āture snānotpanne daśakṛtvo hy anāturaḥ
snātvā snātvā spṛśed enaṃ tataḥ śudhyet sa āturaḥ
ucchiṣṭocchiṣṭasaṃspṛṣṭaḥ śunā śūdreṇa vā dvijaḥ
upoṣya rajanīm ekāṃ pañcagavyena śudhyati
anucchiṣṭena śūdreṇa sparśe snānaṃ vidhīyate
tenocchiṣṭena saṃspṛṣṭaḥ prājāpatyaṃ samācaret
bhasmanā śudhyate kāṃsyaṃ surayā yan na lipyate
surāmātreṇa saṃspṛṣṭaṃ śudhyate 'gnyupalekhanaiḥ
gavāghrātāni kāṃsyāni śvakākopahatāni ca
śudhyanti daśabhiḥ kṣāraiḥ śūdrocchiṣṭāni yāni ca
gaṇḍūṣaṃ pādaśaucaṃ ca kṛtvā vai kāṃsyabhājane
ṣaṇmāsān bhuvi niḥkṣipya uddhṛtya punar āharet
āyaseṣv āyasānāṃ ca sīsasyāgnau viśodhanam
dantam asthi tathā bhṛṅgaṃ rūpyaṃ sauvarṇabhājanam
maṇipāṣāṇapātrāṇīty etān prakṣālayej jalaiḥ
pāṣāṇe tu punar gharṣaḥ śuddhir evam udāhṛtā
mṛṇmaye dahanācchuddhir dhānyānāṃ mārjanād api
veṇuvalkalacīrāṇāṃ kṣaumakārpāsavāsasām
aurṇanetrapaṭānāṃ ca prokṣaṇācchuddhir iṣyate
muñjopaskaraśūrpāṇāṃ śaṇasya phalacarmaṇām
tṛṇakāṣṭhasya rajjūṇām udakābhyukṣaṇaṃ matam
tūlikādyupadhānāni raktavastrādikāni ca
śoṣayitvātapenaiva prokṣaṇācchuddhitām iyuḥ
mārjāramakṣikākīṭapataṅgakṛmidardurāḥ
medhyāmedhyaṃ spṛśanto 'pi nocchiṣṭaṃ manur abravīt
mahīṃ spṛṣṭvāgataṃ toyaṃ yāś cāpy anyonyavipruṣaḥ
bhuktocchiṣṭaṃ tathā snehaṃ nocchiṣṭaṃ manur abravīt
tāmbūlekṣuphale caiva bhuktasnehānulepane
madhuparke ca some ca nocchiṣṭaṃ dharmato viduḥ
rathyākardamatoyāni nāvaḥ panthās tṛṇāni ca
mārutārkeṇa śudhyanti pakveṣṭakacitāni ca
aduṣṭā saṃtatā dhārā vātoddhūtāś ca reṇavaḥ
striyo vṛddhāś ca bālāś ca na duṣyanti kadācana
deśabhaṅge pravāse vā vyādhiṣu vyasaneṣv api
rakṣed eva svadehādi paścād dharmaṃ samācaret
yena kena ca dharmeṇa mṛdunā dāruṇena vā
uddhared dīnam ātmānaṃ samartho dharmam ācaret
āpatkāle tu nistīrṇe śaucācāraṃ tu cintayet
śuddhiṃ samuddharet paścāt svastho dharmaṃ samācaret
gavāṃ bandhanayoktreṣu bhaven mṛtyur akāmataḥ
akāmakṛtapāpasya prāyaścittaṃ kathaṃ bhavet
vedavedāṅgaviduṣāṃ dharmaśāstraṃ vijānatām
svakarmarataviprāṇāṃ svakaṃ pāpaṃ nivedayet
sāvitryāś cāpi gāyatryāḥ saṃdhyopāstyagnikāryayoḥ
ajñānāt kṛṣikartāro brāhmaṇā nāmadhārakāḥ
avratānām amantrāṇāṃ jātimātropajīvinām
sahasraśaḥ sametānāṃ pariṣattvaṃ na vidyate
yad vadanti tamomūḍhā mūrkhā dharmam atadvidaḥ
tat pāpaṃ śatadhā bhūtvā tadvaktṝn adhigacchati
ajñātvā dharmaśāstrāṇi prāyaścittaṃ dadāti yaḥ
prāyaścittī bhavet pūtaḥ kilbiṣaṃ parṣadi vrajet
catvāro vā trayo vāpi yaṃ brūyur vedapāragāḥ
sa dharmeti vijñeyo netarais tu sahasraśaḥ
pramāṇamārgaṃ mārganto ye dharmaṃ pravadanti vai
teṣām udvijate pāpaṃ sadbhūtaguṇavādinām
yathāśmani sthitaṃ toyaṃ mārutārkeṇa śudhyati
evaṃ pariṣadādeśān nāśayet tasya duṣkṛtam
naiva gacchati kartāraṃ naiva gacchati parṣadam
mārutārkādisaṃyogāt pāpaṃ naśyati toyavat
catvāro vā trayo vāpi vedavanto 'gnihotriṇaḥ
brāhmaṇānāṃ samarthā ye pariṣat sābhidhīyate
anāhitāgnayo ye 'nye vedavedāṅgapāragāḥ
pañca trayo vā dharmajñāḥ pariṣat sā prakīrtitā
munīnām ātmavidyānāṃ dvijānāṃ yajñayājinām
vedavrateṣu snātānām eko 'pi pariṣad bhavet
pañca pūrvaṃ mayā proktās teṣāṃ cāsaṃbhave trayaḥ
svavṛttiparituṣṭo ye pariṣat sā prakīrtitā
ata ūrdhvaṃ tu ye viprāḥ kevalaṃ nāmadhārakāḥ
pariṣattvaṃ na teṣv asti sahasraguṇiteṣv api
yathā kāṣṭhamayo hastī yathā carmamayo mṛgaḥ
brāhmaṇas tv anadhīyānas trayas te nāmadhārakāḥ
grāmasthānaṃ yathā śūnyaṃ yathā kūpas tu nirjalaḥ
yathā hutam anagnau ca amantro brāhmaṇas tathā
yathā ṣaṇḍho 'phalaḥ strīṣu yathā gaur ūṣarāphalā
yathā cājñe 'phalaṃ dānaṃ tathā vipro 'nṛco 'phalaḥ
citrakarma yathānekair aṅgair unmīlyate śanaiḥ
brāhmaṇyam api tadvaddhi saṃskārair mantrapūrvakaiḥ
prāyaścittaṃ prayacchanti ye dvijā nāmadhārakāḥ
te dvijāḥ pāpakarmāṇaḥ sametā narakaṃ yayuḥ
ye paṭhanti dvijā vedaṃ pañcayajñaratāś ca ye
trailokyaṃ tārayanty ete pañcendriyaratā api
sampraṇītaḥ śmaśāneṣu dīpto 'gniḥ sarvabhakṣakaḥ
evaṃ ca vedavid vipraḥ sarvabhakṣo 'pi daivatam
amedhyāni tu sarvāṇi prakṣipyante yathodake
tathaiva kilbiṣaṃ sarvaṃ prakṣipecca dvijānale
gāyatrīrahito vipraḥ śūdrād apy aśucir bhavet
gāyatrībrahmatattvajñāḥ sampūjyante janair dvijāḥ
duḥśīlo 'pi dvijaḥ pūjyo na tu śūdro jitendriyaḥ
kaḥ parityajya gāṃ duṣṭāṃ duhecchīlavatīṃ kharīm
dharmaśāstrarathārūḍhā vedakhaḍgadharā dvijāḥ
krīḍārtham api yad brūyuḥ sa dharmaḥ paramaḥ smṛtaḥ
cāturvedyo vikalpī ca aṅgavid dharmapāṭhakaḥ
trayaś ca āśramo mukhyāḥ parṣad eṣā daśāvarā
rājñaś cānumate sthitvā prāyaścittam vinirdiśet
svayam eva na kartavyaṃ kartavyā svalpaniṣkṛtiḥ
brāhmaṇāṃs tān atikramya rājā kartuṃ yad icchati
tat pāpaṃ śatadhā bhūtvā rājānam anugacchati
prāyaścittaṃ sadā dadyād devatāyatanāgrataḥ
ātmakṛcchraṃ tataḥ kṛtvā japed vai vedamātaram
saśikhaṃ vapanaṃ kṛtvā trisaṃdhyam avagāhanam
gavāṃ madhye vased rātrau divā gāś cāpy anuvrajet
uṣṇe varṣati śīte vā mārute vāti vā bhṛśam
na kurvītātmanas trāṇaṃ gor akṛtvā tu śaktitaḥ
ātmano yadi vānyeṣāṃ gṛhe kṣetre khale 'tha vā
bhakṣayantīṃ na kathayet pibantaṃ caiva vatsakam
pibantīṣu pibet toyaṃ saṃviśantīṣu saṃviśet
patitāṃ paṅkamagnāṃ vā sarvaprāṇaiḥ samuddharet
brāhmaṇārthe gavārthe vā yas tu prāṇān parityajet
mucyate brahmahatyāyā goptā gor brāhmaṇasya ca
govadhasyānurūpeṇa prājāpatyaṃ vinirdiśet
prājāpatyaṃ tataḥ kṛcchraṃ vibhajet taccaturvidham
ekāham ekabhaktāśī ekāhaṃ naktabhojanaḥ
ayācitāśy ekam ahar ekāhaṃ mārutāśanaḥ
dinadvayaṃ caikabhakto dvidinaṃ caikabhojanaḥ
dinadvayam ayācī syād dvidinaṃ mārutāśanaḥ
tridinaṃ caikabhaktāśī tridinaṃ naktabhojanaḥ
dinatrayam ayācī syāt tridinaṃ mārutāśanaḥ
caturahaṃ caikabhaktāśī caturahaṃ naktabhojanaḥ
caturdinam ayācī syāc caturahaṃ mārutāśanaḥ
prāyaścitte tataś cīrṇe kuryād brāhmaṇabhojanam
viprāṇāṃ dakṣiṇāṃ dadyāt pavitrāṇi japed dvijaḥ
brāhmaṇān bhojayitvā tu goghnaḥ śuddho na saṃśayaḥ
gavāṃ saṃrakṣaṇārthāya na duṣyed rodhabandhayoḥ
tadvadhaṃ tu na taṃ vidyāt kāmākāmakṛtaṃ tathā
daṇḍād ūrdhvaṃ yad anyena prahārād yadi pātayet
prāyaścittaṃ tadā proktaṃ dviguṇaṃ govadhe caret
rodhabandhanayoktrāṇi ghātaś ceti caturvidham
ekapādaṃ cared rodhe dvau pādau bandhane caret
yoktreṣu pādahīnaṃ syāc caret sarvaṃ nipātane
govāṭe vā gṛhe vāpi durge vāpy asamasthale
nadīṣv atha samudreṣu tv anyeṣu na nadīmukhe
dagdhadeśe mṛtā gāvaḥ stambhanād rodha ucyate
yoktradāmakadoraiś ca kaṇṭhābharaṇabhūṣaṇaiḥ
gṛhe vāpi vane vāpi baddhā syād gaur mṛtā yadi
tad eva bandhanaṃ vidyāt kāmākāmakṛtaṃ ca yat
hale vā śakaṭe paṅktau pṛṣṭhe vā pīḍito naraiḥ
gopatir mṛtyum āpnoti yoktro bhavati tadvadhaḥ
mattaḥ pramatta unmattaś cetano vāpy acetanaḥ
kāmākāmakṛtakrodho daṇḍair hanyād athopalaiḥ
prahṛtā vā mṛtā vāpi taddhi hetur nipātane
aṅguṣṭhamātrasthūlas tu bāhumātraḥ pramāṇataḥ
ādras tu sapalāśaś ca daṇḍa ity abhidhīyate
mūrchitaḥ patito vāpi daṇḍenābhihitaḥ sa tu
utthitas tu yadā gacchet pañca sapta daśaiva vā
grāsaṃ vā yadi gṛhṇīyāt toyaṃ vāpi pibed yadi
pūrvaṃ vyādhyupasṛṣṭaś cet prāyaścittaṃ na vidyate
piṇḍasthe pādam ekaṃ tu dvau pādau garbhasaṃmite
pādonaṃ vratam uddiṣṭaṃ hatvā garbham acetanam
pāde 'ṅgaromavapanaṃ dvipāde śmaśruṇo 'pi ca
tripāde tu śikhāvarjaṃ saśikhaṃ tu nipātane
pāde vastrayugaṃ caiva dvipāde kāṃsyabhājanam
tripāde govṛṣaṃ dadyāc caturthe godvayaṃ smṛtam
niṣpannasarvagātras tu dṛśyate vā sacetanaḥ
aṅgapratyaṅgasampūrṇo dviguṇaṃ govrataṃ caret
pāṣāṇenātha daṇḍena gāvo yenābhighātitāḥ
śṛṅgabhaṅge caret pādaṃ dvau pādau netraghātane
lāṅgūle pādakṛcchraṃ tu dvau pādāv asthibhañjane
tripādaṃ caiva karṇe tu caret sarvaṃ nipātane
śṛṅgabhaṅge 'sthibhaṅge ca kaṭibhaṅge tathaiva ca
yadi jīvati ṣaṇmāsān prāyaścittaṃ na vidyate
vraṇabhaṅge ca kartavyaḥ snehābhyaṅgas tu pāṇinā
yavasaś copahartavyo yāvad dṛḍhabalo bhavet
yāvat sampūrṇasarvāṅgas tāvat taṃ poṣayen naraḥ
gorūpaṃ brāhmaṇasyāgre namaskṛtvā visarjayet
yady asaṃpūrṇasargāṅgo hīnadeho bhavet tadā
goghātakasya tasyārthaṃ prāyaścittaṃ vinirdiśet
kāṣṭhaloṣṭakapāṣāṇaiḥ śastreṇaivoddhato balāt
vyāpādayati yo gāṃ tu tasya śuddhiṃ vinirdiśet
caret sāṃtapanaṃ kāṣṭhe prājāpatyaṃ tu loṣṭake
taptakṛcchraṃ tu pāṣāṇe śastre caivātikṛcchrakam
pañca saṃtapane gāvaḥ prājāpatye tathā trayaḥ
taptakṛcchre bhavanty aṣṭāv atikṛcchre trayodaśa
pramāpaṇe prāṇabhṛtāṃ dadyāt tat pratirūpakam
tasyānurūpaṃ mūlyaṃ vā dadyād ity abravīn manuḥ
anyatrāṅkanalakṣmabhyāṃ vāhane mocane tathā
sāyaṃ saṃgopanārthaṃ ca na duṣyed rodhabandhayoḥ
atidāhe 'tivāhe ca nāsikābhedane tathā
nadīparvatasaṃcāre prāyaścittaṃ vinirdiśet
atidāhe caret pādaṃ dvau pādau vāhane caret
nāsikye padahīnaṃ tu caret sarvaṃ nipātane
dahanāt tu vipadyate anaḍvān yoktrayantritaḥ
uktaṃ parāśareṇaiva hy ekapādaṃ yathāvidhi
rodhanaṃ bandhanaṃ caiva bhāraḥ praharaṇaṃ tathā
durgapreraṇayoktraṃ ca nimittāni vadhasya ṣaṭ
bandhapāśasuguptāṅgo mriyate yadi gopaśuḥ
bhavane tasya pāpī syāt prāyaścittārdham arhati
na nārikelair na ca śāṇavālaiḥ na vāpi mauñjair na ca valkaśṛṅkhalaiḥ
etais tu gāvo na nibandhanīyā baddhvāpi tiṣṭhet paraśuṃ gṛhītvā
kuśaiḥ kāśaiś ca badhnīyād gopaśuṃ dakṣiṇāmukham
pāśalagnāgnidagdhāsu prāyaścittaṃ na vidyate
yadi tatra bhavet kāṣṭhaṃ prāyaścittaṃ kathaṃ bhavet
japitvā pāvanīṃ devīṃ mucyate tatra kilbiṣāt
prerayan kūpavāpīṣu vṛkṣacchedeṣu pātayan
gavāśaneṣu vikrīṇaṃs tataḥ prāpnoti govadham
ārādhitas tu yaḥ kaścid bhinnakakṣo yadā bhavet
śravaṇaṃ hṛdayaṃ bhinnaṃ magno vā kūpasaṃkaṭe
kūpād utkramaṇe caiva bhagno vā grīvapādayoḥ
sa eva mriyate tatra trīn pādāṃs tu samācaret
kūpakhāṭe taṭābandhe nadībandhe prapāsu ca
pānīyeṣu vipannānāṃ prāyaścittaṃ na vidyate
kūpakhāte taṭākhāte dīrghakhāte tathaiva ca
anyeṣu dharmakhāteṣu prāyaścittaṃ na vidyate
veśmadvāre nivāseṣu yo naraḥ khātam icchati
svakāryagṛhakhateṣu prāyaścittaṃ vinirdiśet
niśi bandhaniruddheṣu sarpavyāghrahateṣu ca
agnividyudvipannānāṃ prāyaścittaṃ na vidyate
grāmaghāte śaraugheṇa veśmabhaṅgān nipātane
ativṛṣṭihatānāṃ ca prāyaścittaṃ na vidyate
saṃgrāme prahatānāṃ ca ye dagdhā veśmakeṣu ca
dāvāgnigrāmaghāteṣu prāyaścittaṃ na vidyate
yantritā gauś cikitsārthaṃ mūḍhagarbhavimocane
yatne kṛte vipadyeta prāyaścittaṃ na vidyate
vyāpannānāṃ bahūnāṃ ca bandhane rodhane 'pi vā
bhiṣaṅmithyopacāre ca prāyaścittaṃ vinirdiśet
govṛṣāṇāṃ vipattau ca yāvantaḥ prekṣakā janāḥ
anivārayatāṃ teṣāṃ sarveṣāṃ pātakaṃ bhavet
eko hato yair bahubhiḥ sametair na jñāyate yasya hato 'bhighātāt
divyena teṣām upalabhya hantā nivartanīyo nṛpasaṃniyuktaiḥ
ekā ced bahubhiḥ kācid daivād vyāpāditā yadi
pādaṃ pādaṃ tu hatyāyāś careyus te pṛthak pṛthak
hate tu rudhiraṃ dṛśyaṃ vyādhigrastaḥ kṛśo bhavet
lālā bhavati daṣṭeṣu evam anveṣaṇaṃ bhavet
grāsārthaṃ codito vāpi adhvānaṃ naiva gacchati
manunā caivam ekena sarvaśāstrāṇi jānatā
prāyaścittaṃ tu tenoktaṃ goghnaś cāndrāyaṇaṃ caret
keśānāṃ rakṣaṇārthāya dviguṇaṃ vratam ācaret
dviguṇe vrata ādiṣṭe dviguṇā dakṣiṇā bhavet
rājā vā rājaputro vā brāhmaṇo vā bahuśrutaḥ
akṛtvā vapanaṃ tasya prāyaścittaṃ vinirdiśet
sarvān keśān samuddhṛtya chedayed aṅguladvayam
evaṃ nārīkumārīṇāṃ śiraso muṇḍanaṃ smṛtam
na striyāḥ keśavapanaṃ na dūre śayanāśanam
na ca goṣṭhe vased rātrau na divā gā anuvrajet
nadīṣu saṃgame caiva araṇyeṣu viśeṣataḥ
na strīṇām ajinaṃ vāso vratam eva samācaret
trisaṃdhyaṃ snānam ity uktaṃ surāṇām arcanaṃ tathā
bandhumadhye vrataṃ tāsāṃ kṛcchracāndrāyaṇādikam
gṛheṣu satataṃ tiṣṭhecchucir niyamam ācaret
iha yo govadhaṃ kṛtvā pracchādayitum icchati
sa yāti narakaṃ ghoraṃ kālasūtram asaṃśayam
vimukto narakāt tasmān martyaloke prajāyate
klībo duḥkhī ca kuṣṭhī ca sapta janmāni vai naraḥ
tasmāt prakāśayet pāpaṃ svadharmaṃ satataṃ caret
strībālabhṛtyagovipreṣv atikopaṃ vivarjayet
cāturvarṇyeṣu sarveṣu hitāṃ vakṣyāmi niṣkṛtim
agamyāgamane caiva śuddhyai cāndrāyaṇaṃ caret
ekaikaṃ hrāsayed grāsaṃ kṛṣṇe śukle ca vardhayet
amāvāsyāṃ na bhuñjīta hy eṣa cāndrāyaṇo vidhiḥ
kukkuṭāṇḍapramāṇaṃ tu grāsaṃ vai parikalpayet
anyathā bhāvadoṣeṇa na dharmo na ca śudhyati
prāyaścitte tataś cīrṇe kuryād brāhmaṇabhojanam
godvayaṃ vastrayugmaṃ ca dadyād vipreṣu dakṣiṇām
caṇḍālīṃ vā śvapākīṃ vā hyabhigacchati yo dvijaḥ
trirātram upavāsitvā viprāṇām anuśāsanam
saśikhaṃ pavanaṃ kṛtvā prājāpatyadvayaṃ caret
godvayaṃ dakṣiṇāṃ dadyācchuddhiṃ pārāśaro 'bravīt
kṣatriyo vātha vaiśyo vā caṇḍālīṃ gacchato yadi
prājāpatyadvayaṃ kuryād dadyād gomithunadvayam
śvapākīṃ vātha caṇḍālīṃ śūdro vā yadi gacchati
prājāpatyaṃ caret kṛcchraṃ caturgomithunaṃ dadet
mātaraṃ yadi gacchet tu bhaginīṃ svasutāṃ tathā
etās tu mohito gatvā trīṇi kṛcchrāṇi saṃcaret
cāndrāyaṇatrayaṃ kuryācchiśnachedena śudhyati
mātṛṣvasṛgame caivam ātmameḍhranikartanam
ajñānena tu yo gacchet kuryāc cāndrāyaṇadvayam
daśa gomithunaṃ dadyācchuddhiṃ pārāśaro 'bravīt
pitṛdārān samāruhya mātur āptāṃ tu bhrātṛjām
gurupatnīṃ snuṣāṃ caiva bhrātṛbhāryāṃ tathaiva ca
mātulānīṃ sagotrāṃ ca prājāpatyatrayaṃ caret
godvayaṃ dakṣiṇāṃ dadyācchudhyate nātra saṃśayaḥ
paśuveśyādigamane mahiṣyuṣṭrīkapīs tathā
kharīṃ ca sūkarīṃ gatvā prājāpatyavrataṃ caret
gogāmī ca trirātreṇa gām ekāṃ brāhmaṇe dadan
mahiṣyuṣṭrīkharīgāmī tvahorātreṇa śudhyati
ḍāmare samare vāpi durbhikṣe vā janakṣaye
bandigrāhe bhayārtā vā sadā svastrīṃ nirīkṣayet
caṇḍālaiḥ saha saṃparkaṃ yā nārī kurute tataḥ
viprān daśa varān kṛtvā svakaṃ doṣaṃ prakāśayet
ākaṇṭhasaṃmite kūpe gomayodakakardame
tatra sthitvā nirāhārā tvahorātreṇa niṣkramet
saśikhaṃ vapanaṃ kṛtvā bhuñjīyād yāvakaudanam
trirātram upavāsitvā tvekarātraṃ jale vaset
śaṃkhapuṣpīlatāmūlaṃ patraṃ vā kusumaṃ phalam
suvarṇaṃ pañcagavyaṃ ca kvāthayitvā pibejjalam
ekabhaktaṃ caret paścād yāvat puṣpavatī bhavet
vrataṃ carati tad yāvat tāvat saṃvasate bahiḥ
prāyaścitte tataś cīrṇe kuryād brāhmaṇabhojanam
godvayaṃ dakṣiṇāṃ dadyācchuddhiṃ pārāśaro 'bravīt
cāturvarṇyasya nārīṇāṃ kṛcchraṃ cāndrāyaṇaṃ vratam
yathā bhūmis tathā nārī tasmāt tāṃ na tu dūṣayet
bandigrāheṇa yā bhuktā hatvā baddhvā balād bhayāt
kṛtvā sāṃtapanaṃ kṛcchraṃ śudhyet pārāśaro 'bravīt
sakṛd bhuktā tu yā nārī necchantī pāpakarmabhiḥ
prājāpatyena śudhyeta ṛtuprasravaṇena ca
pataty ardhaṃ śarīrasya yasya bhāryā surāṃ pibet
patitārdhaśarīrasya niṣkṛtir na vidhīyate
gāyatrīṃ japamānas tu kṛcchraṃ sāṃtapanaṃ caret
gomūtraṃ gomayaṃ kṣīraṃ dadhi sarpiḥ kuśodakam
ekarātropavāsaś ca kṛcchraṃ sāṃtapanaṃ smṛtam
jāreṇa janayed garbhaṃ mṛte 'vyakte gate patau
tāṃ tyajed apare rāṣṭre patitāṃ pāpakāriṇīm
brāhmaṇī tu yadā gacchet parapuṃsā samanvitā
sā tu naṣṭā vinirdiṣṭā na tasyāgamanaṃ punaḥ
kāmān mohāt tu yā gacchet tyaktvā bandhūn sutān patim
sā tu naṣṭā pare loke mānuṣeṣu viśeṣataḥ
madamohagatā nārī krodhād daṇḍāditāḍitā
advitīyā gatā caiva punarāgamanaṃ bhavet
daśame tu dine prāpte prāyaścittaṃ na vidyate
daśāhaṃ na tyajen nārīṃ tyajen naṣṭaśrutāṃ tathā
bhartā caiva caret kṛcchraṃ kṛcchrārdhaṃ caiva bāndhavāḥ
teṣāṃ bhuktvā ca pītvā ca ahorātreṇa śudhyati
brāhmaṇī tu yadā gacchet parapuṃsā vivarjitā
gatvā puṃsāṃ śataṃ yāti tyajeyustāṃ tu gotriṇaḥ
puṃso yadi gṛhe gacchet tad aśuddhaṃ gṛhaṃ bhavet
patimātṛgṛhaṃ yac ca jārasyaiva tu tad gṛham
ullikhya tad gṛhaṃ paścāt pañcagavyena secayet
tyajecca mṛṇmayaṃ pātraṃ vastraṃ kāṣṭhaṃ ca śodhayet
saṃbhārān śodhayet sarvān gobālaiś ca phalodbhavān
tāmrāṇi pañcagavyena kāṃsyāni daśa bhasmabhiḥ
prāyaścittaṃ cared vipro brāhmaṇair upapāditam
godvayaṃ dakṣiṇāṃ dadyāt prājāpatyadvayaṃ caret
itareṣām ahorātraṃ pañcagavyaṃ ca śodhanam
upavāsair vrataiḥ puṇyaiḥ snānasaṃdhyārcanādibhiḥ
japahomadayādānaiḥ śudhyante brāhmaṇādayaḥ
ākāśaṃ vāyur agniś ca medhyaṃ bhūmigataṃ jalam
na praduṣyanti darbhāś ca yajñeṣu camasā yathā
amedhyareto gomāṃsaṃ caṇḍālānnam athāpi vā
yadi bhuktaṃ tu vipreṇa kṛcchraṃ cāndrāyaṇaṃ caret
tathaiva kṣatriyo vaiśyo 'pyardhaṃ cāndrāyaṇaṃ caret
śūdro 'pyevaṃ yadā bhuṅkte prājāpatyaṃ samācaret
pañcagavyaṃ pibecchūdro brahmakūrcaṃ pibed dvijaḥ
ekadvitricatur gā vā dadyād viprādyanukramāt
śūdrānnaṃ sūtakānnaṃ ca abhojyasyānnam eva ca
śaṅkitaṃ pratiṣiddhānnaṃ pūrvocchiṣṭaṃ tathaiva ca
yadi bhuktaṃ tu vipreṇa ajñānād āpadāpi vā
jñātvā samācaret kṛcchraṃ brahmakūrcaṃ tu pāvanam
bālair nakulamārjārair annam ucchiṣṭitaṃ yadā
tiladarbhodakaiḥ prokṣya śudhyate nātrasaṃśayaḥ
ekapaṅktyupaviṣṭānāṃ viprāṇāṃ saha bhojane
yady eko 'pi tyajet pātraṃ śeṣam annaṃ na bhojayet
mohād bhuñjīta yas tatra paṅktāvucchiṣṭabhojane
prāyaścittaṃ cared vipraḥ kṛcchraṃ sāṃtapanaṃ tathā
pīyūṣaṃ śvetalaśunaṃ vṛntākaphalagṛñjane
palāṇḍuvṛkṣaniryāsadevasvakavakāni ca
uṣṭrīkṣīram avikṣīram ajñānād bhuñjate dvijaḥ
trirātram upavāsena pañcagavyena śudhyati
maṇḍūkaṃ bhakṣayitvā tu mūṣikāmāṃsam eva ca
jñātvā vipras tv ahorātraṃ yāvakānnena śudhyati
kṣatriyaś cāpi vaiśyaś ca kriyāvantau śucivratau
tadgṛhe tu dvijair bhojyaṃ havyakavyeṣu nityaśaḥ
ghṛtaṃ tailaṃ tathā kṣīraṃ bhakṣyaṃ snehena pācitam
gatvā nadītaṭe vipro bhuñjīyācchūdrabhojanam
madyamāṃsarataṃ nityaṃ nīcakarmapravartakam
taṃ śūdraṃ varjayed vipraḥ śvapākam iva dūrataḥ
dvijaśuśrūṣaṇaratān madyamāṃsavivarjitān
svakarmaṇi ratān nityaṃ na tān śūdrān tyajed dvijaḥ
ajñānād bhuñjate viprāḥ sūtake mṛtake 'pi vā
prāyaścittaṃ kathaṃ teṣāṃ varṇe varṇe vinirdiśet
gāyatryaṣṭasahasreṇa śuddhiḥ syācchūdrasūtake
vaiśye pañcasahasreṇa trisahasreṇa kṣatriye
brāhmaṇasya yadā bhuṅkte dve sahasre tu dāpayet
athavā vāmadaivyena sāmnaivaikena śudhyati
śuṣkānnaṃ gorasaṃ snehaṃ śūdraveśmana āgatam
pakvaṃ vipragṛhe bhuktaṃ bhojyaṃ tan manur abravīt
āpatkāleṣu vipreṇa bhuktaṃ śūdragṛhe yadi
manastāpena śudhyeta drupadāṃ vā japecchatam
dāsanāpitagopālakulamitrārdhasīliṇaḥ
ete śūdreṣu bhojyānnā yaś cātmānaṃ nivedayet
śūdrakanyāsamutpanno brāhmaṇena tu saṃskṛtaḥ
saṃskārāt tu bhaved dāsaḥ asaṃskārāt tu nāpitaḥ
kṣatriyācchūdrakanyāyāṃ samutpannas tu yaḥ sutaḥ
sa gopāla iti jñeyo bhojyo viprair na saṃśayaḥ
vaiśyakanyāsamutpanno brāhmaṇena tu saṃskṛtaḥ
sa hy ārdhika iti jñeyo bhojyo viprair na saṃśayaḥ
bhāṇḍasthitam abhojyeṣu jalaṃ dadhi ghṛtaṃ payaḥ
akāmatas tu yo bhuṅkte prāyaścittaṃ kathaṃ bhavet
brāhmaṇaḥ kṣatriyo vaiśyaḥ śūdro vā upasarpati
brahmakūrcopavāsena yājyavarṇasya niṣkṛtiḥ
śūdrāṇāṃ nopavāsaḥ syācchūdro dānena śudhyati
brahmakūrcam ahorātraṃ śvapākam api śodhayet
gomūtraṃ gomayaṃ kṣīraṃ dadhi sarpiḥ kuśodakam
nirdiṣṭaṃ pañcagavyaṃ tu pavitraṃ pāpaśodhanam
gomūtraṃ kṛṣṇavarṇāyāḥ śvetāyāś caiva gomayam
payaś ca tāmravarṇāyā raktāyā gṛhyate dadhi
kapilāyā ghṛtaṃ grāhyaṃ sarvaṃ kāpilam eva vā
mūtram ekapalaṃ dadyād aṅguṣṭhārdhaṃ tu gomayam
kṣīraṃ saptapalaṃ dadyād dadhi tripalam ucyate
ghṛtam ekapalaṃ dadyāt palam ekaṃ kuśodakam
gāyatryādāya gomūtraṃ gandhadvāreti gomayam
āpyāyasveti ca kṣīraṃ dadhikrāvṇas tathā dadhi
tejo 'si śukram ity ājyaṃ devasya tvā kuśodakam
pañcagavyam ṛcā pūtaṃ sthāpayed agnisaṃnidhau
āpohiṣṭheti cāloḍya mānastoketi mantrayet
saptāvarās tu ye darbhā achinnāgrāḥ śukatviṣaḥ
etair uddhṛtya hotavyaṃ pañcagavyaṃ yathāvidhi
irāvatī idaṃ viṣṇur mānastoketi śaṃvatī
etābhiś caiva hotavyaṃ hutaśeṣaṃ pibed dvijaḥ
āloḍya praṇavenaiva nirmanthya praṇavena tu
uddhṛtya praṇavenaiva pibecca praṇavena tu
yat tv asthigataṃ pāpaṃ dehe tiṣṭhati dehinām
brahmakūrco dahet sarvaṃ pradīptāgnir ivendhanam
pavitraṃ triṣu lokeṣu devatābhir adhiṣṭhitam
varuṇaś caiva gomūtre gomaye havyavāhanaḥ
dadhni vāyuḥ samuddiṣṭaḥ somaḥ kṣīre ghṛte raviḥ
pibataḥ patitaṃ toyaṃ bhājane mukhaniḥsṛtam
apeyaṃ tad vijānīyāt pītvā cāndrāyaṇaṃ caret
kūpe ca patitaṃ dṛṣṭvā śvasṛgālau ca markaṭam
asthicarmādi patitaṃ pītvāmedhyā apo dvijaḥ
nāraṃ tu kuṇapaṃ kākaṃ viḍvarāhakharoṣṭrakam
gāvayaṃ saupratīkaṃ ca māyūraṃ khāḍgakaṃ tathā
vaiyāghram ārkṣaṃ saiṃhaṃ vā kūpe yadi nimajjati
taṭākasyātha duṣṭasya pītaṃ syād udakaṃ yadi
prāyaścittaṃ bhavet puṃsaḥ krameṇaitena sarvaśaḥ
vipraḥ śudhyet trirātreṇa kṣatriyas tu dinadvayāt
ekāhena tu vaiśyas tu śūdro naktena śudhyati
parapākanivṛttasya parapākaratasya ca
apacasya ca bhuktvānnaṃ dvijaś cāndrāyaṇaṃ caret
apacasya ca yad dānaṃ dātuś cāsya kutaḥ phalam
dātā pratigrahītā ca tau dvau nirayagāminau
gṛhītvāgniṃ samāropya pañcayajñān na nirvapet
parapākanivṛtto 'sau munibhiḥ parikīrtitaḥ
pañcayajñān svayaṃ kṛtvā parānnenopajīvati
satataṃ prātar utthāya parapākaratas tu saḥ
gṛhasthadharmā yo vipro dadāti parivarjitaḥ
ṛṣibhir dharmatattvajñair apacaḥ parikīrtitaḥ
yuge yuge tu ye dharmās teṣu teṣu ca ye dvijāḥ
teṣāṃ nindā na kartavyā yugarūpā hi te dvijāḥ
huṃkāraṃ brāhmaṇasyoktvā tvaṃkāraṃ ca garīyasaḥ
snātvā tiṣṭhann ahaḥ śeṣam abhivādya prasādayet
tāḍayitvā tṛṇenāpi kaṇṭhe baddhvāpi vāsasā
vivādenāpi nirjitya praṇipatya prasādayet
avagūrya tv ahorātraṃ trirātraṃ kṣitipātane
atikṛcchraṃ ca rudhire kṛcchro 'bhyantaraśoṇite
navāham atikṛcchrī syāt pāṇipūrānnabhojanaḥ
trirātram upavāsī syād atikṛcchraḥ sa ucyate
sarveṣām eva pāpānāṃ saṃkare samupasthite
daśasāhasram abhyastā gāyatrī śodhanaṃ paraṃ
duḥsvapnaṃ yadi paśyet tu vānte tu kṣurakarmaṇi
maithune pretadhūme ca snānam eva vidhīyate
ajñānāt prāśya viṇmūtraṃ surāsaṃspṛṣṭam eva ca
punaḥ saṃskāram arhanti trayo varṇā dvijātayaḥ
ajinaṃ mekhalā daṇḍo bhaikṣyacaryā vratāni ca
nivartante dvijātīnāṃ punaḥ saṃskārakarmaṇi
viṇmūtrabhojī śuddhyarthaṃ prājāpatyaṃ samācaret
pañcagavyaṃ ca kurvīta snātvā pītvā śucir bhavet
jalāgnipatane caiva pravrajyānāśakeṣu ca
pratyavasitavarṇānāṃ kathaṃ śuddhir vidhīyate
prājāpatyadvayenaiva tīrthābhigamanena ca
vṛṣaikādaśadānena varṇāḥ śudhyanti te trayaḥ
brāhmaṇasya pravakṣyāmi vanaṃ gatvā catuṣpathe
saśikhaṃ vapanaṃ kṛtvā prājāpatyadvayaṃ caret
godvayaṃ dakṣiṇāṃ dadyācchuddhiṃ svāyaṃbhuvo 'bravīt
mucyate tena pāpena brāhmaṇatvaṃ ca gacchati
snānāni pañca puṇyāni kīrtitāni manīṣibhiḥ
āgneyaṃ vāruṇaṃ brāhmaṃ vāyavyaṃ divyam eva ca
āgneyaṃ bhasmanā snānam avagāhya tu vāruṇam
āpohiṣṭheti ca brāhmaṃ vāyavyaṃ gorajaḥ smṛtam
yat tu sātapavarṣeṇa tat snānaṃ divyam ucyate
tatra snātvā tu gaṅgāyāṃ snāto bhavati mānavaḥ
snātuṃ yāntaṃ dvijaṃ sarve devāḥ pitṛgaṇaiḥ saha
vāyubhūtās tu gacchanti tṛṣārtāḥ salilārthinaḥ
nirāśās te nivartante vastraniṣpīḍane kṛte
tasmān na pīḍayed vastraṃ akṛtvā pitṛtarpaṇam
romakūpeṣv avasthāpya yas tilais tarpayet pitṝn
pitaras tarpitās tena rudhireṇa malena ca
avadhūnoti yaḥ keśān snātvā yas tūtsṛjen malam
ācāmed vā jalasthe 'pi sa bāhyaḥ pitṛdaivataiḥ
śiraḥ prāvṛttya kaṇṭhaṃ vā muktakacchaśikho 'pi vā
vinā yajñopavītena ācānto 'py aśucir bhavet
jale sthalastho nācāmej jalasthaś ca bahiḥsthale
ubhe spṛṣṭvā samācānta ubhayatra śucir bhavet
snātvā pītvā kṣute supte bhuktvā rathyopasarpaṇe
ācāntaḥ punar ācāmed vāso viparidhāya ca
kṣute niṣṭhīvane caiva dantocchiṣṭe tathānṛte
patitānāṃ ca saṃbhāṣe dakṣiṇaṃ śravaṇaṃ spṛśet
prabhāsādīni tīrthāni gaṅgādyāḥ saritas tathā
viprasya dakṣiṇe karṇe santīti manur abravīt
agnir āpaś ca vedāś ca somasūryānilās tathā
sarva eva tu viprasya śrotre tiṣṭhanti dakṣiṇe
bhāskarasya karaiḥ pūtaṃ divā snānaṃ praśasyate
apraśastaṃ niśi snānaṃ rāhor anyatra darśanāt
snānaṃ dānaṃ japo homaḥ kartavyo rāhudarśane
anyadā tv aśucī rātris tasmāt tāṃ parivarjayet
maruto vasavo rudrā ādityāś caiva devatāḥ
sarve some pralīyante tasmād dānaṃ tu tadgrahe
khalayajñe vivāhe ca saṃkrāntau grahaṇe tathā
śarvaryāṃ dānam asty eva nānyatraiva vidhīyate
putrajanmani yajñe ca tathā cātyayakarmaṇi
rāhoś ca darśane dānaṃ praśastaṃ nānyadā niśi
mahāniśā tu vijñeyā madhyasthaṃ praharadvayam
pradoṣapaścimau yāmau dinavat snānam ācaret
caityavṛkṣaś citir yūpaś caṇḍālaḥ somavikrayī
etāṃs tu brāhmaṇaḥ spṛṣṭvā savāsā jalam āviśet
asthisaṃcayanāt pūrvaṃ ruditvā snānam ācaret
antardaśāhe viprasya hy ūrdhvam ācamanaṃ bhavet
sarvaṃ gaṅgāsamaṃ toyaṃ rāhugraste divākare
somagrahe tathaivoktaṃ snānadānādikarmasu
kuśaiḥ pūtaṃ tu yat snānaṃ kuśenopaspṛśed dvijaḥ
kuśena coddhṛtaṃ toyaṃ somapānasamaṃ bhavet
agnikāryāt paribhraṣṭāḥ saṃdhyopāsanavarjitāḥ
vedaṃ caivānadhīyānāḥ sarve te vṛṣalāḥ smṛtāḥ
tasmād vṛṣalabhītena brāhmaṇena viśeṣataḥ
adhyetavyo 'py ekadeśo yadi sarvaṃ na śakyate
śūdrānnarasapuṣṭasyāpy adhīyānasya nityaśaḥ
japato juhvato vāpi gatir ūrdhvā na vidyate
śūdrānnaṃ śūdrasaṃparkaḥ śūdreṇa tu sahāsanam
śūdrāj jñānāgamaś caiva jvalantam api pātayet
yaḥ śūdryā pācayen nityaṃ śūdrī ca gṛhamedhinī
varjitaḥ pitṛdevebhyo rauravaṃ yāti sa dvijaḥ
mṛtasūtakapuṣṭāṅgo dvijaḥ śūdrānnabhojanaḥ
ahaṃ tan na vijānāmi kāṃ kāṃ yoniṃ gamiṣyati
gṛdhro dvādaśajanmāni daśajanmāni sūkaraḥ
śvayonau saptajanmā syād ity evaṃ manur abravīt
dakṣiṇārtham tu yo vipraḥ śūdrasya juhuyāddhaviḥ
brāhmaṇas tu bhavecchūdraḥ śūdras tu brāhmaṇo bhavet
maunavrataṃ samāśritya āsīno na vaded dvijaḥ
bhuñjāno hi vaded yas tu tad annaṃ parivarjayet
brahmahatyādibhir martyo manovākkāyakarmajaiḥ
etad gocarmadānena mucyate sarvakilbiṣaiḥ
kuṭumbine daridrāya śrotriyāya viśeṣataḥ
yad dānaṃ dīyate tasmai tad dānaṃ śubhakārakam
vāpīkūpataḍāgādyair vājapeyaśatair mukhaiḥ
gavāṃ koṭipradānena bhūmihartā na śudhyati
aṣṭādaśadinād arvāk snānam eva rajasvalā
ata ūrdhvaṃ trirātraṃ syād uśanā munir abravīt
yugaṃ yugadvayaṃ caiva triyugaṃ ca caturyugam
cāṇḍālasūtikodakyāpatitānām adhaḥ kramāt
tataḥ saṃnidhimātreṇa sacailaṃ snānam ācaret
snātvāvalokayet sūryam ajñānāt spṛśate yadi
vidyamāneṣu hasteṣu brāhmaṇo jñānadurbalaḥ
toyaṃ pibati vaktreṇa śvayonau jāyate dhruvam
yas tu kruddhaḥ pumān brūyāj jāyāyās tu agamyatām
punar icchati ced enāṃ vipramadhye tu śrāvayet
śrāntaḥ kruddhas tamo'ndho vā kṣutpipāsābhayārditaḥ
dānaṃ puṇyam akṛtvā tu prāyaścittaṃ dinatrayam
upaspṛśet triṣavaṇaṃ mahānadyupasaṃgame
cīrṇānte caiva gāṃ dadyād brāhmaṇān bhojayed daśa
durācārasya viprasya niṣiddhācaraṇasya ca
annaṃ bhuktvā dvijaḥ kuryād dinam ekam abhojanam
sadācārasya viprasya tathā vedāntavedinaḥ
bhuktvānnaṃ mucyate pāpād ahorātrāntarān naraḥ
ūrdhvocchiṣṭam adhocchiṣṭam antarikṣam ṛtau tathā
kṛcchratrayaṃ prakurvīta aśaucamaraṇe tathā
kṛcchraṃ devy ayutaṃ caiva prāṇāyāmaśatadvayam
puṇyatīrthe 'nārdraśiraḥ snānaṃ dvādaśasaṃkhyayā
dviyojane tīrthayātrā kṛcchram ekaṃ prakalpitam
gṛhasthaḥ kāmataḥ kuryād retasaḥ skhalanaṃ bhuvi
sahasraṃ tu japed devyāḥ prāṇāyāmais tribhiḥ saha
caturvidyopapannas tu vidhivad brahmaghātake
samudrasetugamanaṃ prāyaścittaṃ vinirdiśet
setubandhapathe bhikṣāṃ cāturvarṇyāt samācaret
varjayitvā vikarmasthāṃś chatropānadvivarjitaḥ
ahaṃ duṣkṛtakarmā vai mahāpātakakārakaḥ
gṛhadvāreṣu tiṣṭhāmi bhikṣārthī brahmaghātakaḥ
gokuleṣu vasec caiva grāmeṣu nagareṣu vā
tapovaneṣu tīrtheṣu nadīprasravaṇeṣu vā
eteṣu khyāpayann enaḥ puṇyaṃ gatvā tu sāgaram
daśayojanavistīrṇaṃ śatayojanam āyatam
rāmacandrasamādiṣṭanalasaṃcayasaṃcitam
setuṃ dṛṣṭvā samudrasya brahmahatyāṃ vyapohati
setuṃ dṛṣṭvā viśuddhātmā tvavagāheta sāgaram
yajeta vāśvamedhena rājā tu pṛthivīpatiḥ
punaḥ pratyāgate veśma vāsārtham upasarpati
saputraḥ saha bhṛtyaiś ca kuryād brāhmaṇabhojanam
gāś caivaikaśataṃ dadyāccaturvidhyeṣu dakṣiṇām
brāhmaṇānāṃ prasādena brahmahā tu vimucyate
savanasthāṃ striyaṃ hatvā brahmahatyāvrataṃ caret
madyapaś ca dvijaḥ kuryān nadīṃ gatvā samudragām
cāndrāyaṇe tataś cīrṇe kuryād brāhmaṇabhojanam
anaḍutsahitāṃ gāṃ ca dadyād vipreṣu dakṣiṇām
surāpānaṃ sakṛt kṛtvā agnivarṇaṃ surāṃ pibet
sa pāvayed athātmānam ihaloke paratra ca
apahṛtya suvarṇaṃ tu brāhmaṇasya tataḥ svayam
gacchen musalam ādāya rājābhyāśaṃ vadhāya tu
tataḥ śuddhim avāpnoti rājñāsau mukta eva ca
kāmatas tu kṛtaṃ yat syān nānyathā vadham arhati
āsanācchayanād yānāt saṃbhāṣāt sahabhojanāt
saṃkrāmanti hi pāpāni tailabindur ivāmbhasi
cāndrāyaṇaṃ yāvakaṃ tu tulāpuruṣa eva ca
gavāṃ caivānugamanaṃ sarvapāpapraṇāśanam
etat pārāśaraṃ śāstraṃ ślokānāṃ śatapañcakaṃ
dvinavatyā samāyuktaṃ dharmaśāstrasya saṃgrahaḥ
yathādhyayanakarmāṇi dharmaśāstram idaṃ tathā
adhyetavyaṃ prayatnena niyataṃ svargagāminā
