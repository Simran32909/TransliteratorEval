caturmukhamukhāmbhojavanahaṃsavadhūr mama
mānase ramatāṃ dīrghaṃ sarvaśuklā sarasvatī
pūrvaśāstrāṇi saṃhṛtya prayogān upalakṣya ca
yathāsāmarthyam asmābhiḥ kriyate kāvyalakṣaṇam
iha śiṣṭānuśiṣṭānāṃ śiṣṭānām api sarvathā
vācām eva prasādena lokayātrā pravartate
idam andhaṃ tamaḥ kṛtsnaṃ jāyeta bhuvanatrayam
yadi śabdāhvayaṃ jyotir āsaṃsāraṃ na dīpyate
ādirājayaśobimbam ādarśaṃ prāpya vāṅmayam
teṣām asaṃnidhāne 'pi na svayaṃ paśya naśyati
gaur gauḥ kāmadughā samyak prayuktā smaryate budhaiḥ
duṣprayuktā punar gotvaṃ prayoktuḥ saiva śaṃsati
tad alpam api nopekṣyaṃ kāvye duṣṭaṃ kathaṃcana
syād vapuḥ sundaram api śvitreṇaikena durbhagam
guṇadoṣān aśāstrajñaḥ kathaṃ vibhajate naraḥ
kim andhasyādhikāro 'sti rūpabhedopalabdhiṣu
ataḥ prajānāṃ vyutpattim abhisaṃdhāya sūrayaḥ
vācāṃ vicitramārgāṇāṃ nibabandhuḥ kriyāvidhim
taiḥ śarīraṃ ca kāvyānām alaṃkārāś ca darśitāḥ
śarīraṃ tāvadiṣṭārthavyavacchinnā padāvalī
padyaṃ gadyaṃ ca miśraṃ ca tat tridhaiva vyavasthitam
padyaṃ catuṣpadī tac ca vṛttaṃ jātir iti dvidhā
chandovicityāṃ sakalas tatprabandho nidarśitaḥ
sā vidyā naur vivikṣūṇāṃ gambhīraṃ kāvyasāgaram
muktakaṃ kulakaṃ kośaḥ saṃghāta iti tādṛśaḥ
sargabandhāṃśarūpatvād anuktaḥ padyavistaraḥ
sargabandho mahākāvyam ucyate tasya lakṣaṇam
āśīr namaskriyā vastunirdeśo vāpi tanmukham
itihāsakathodbhūtam itarad vā sadāśrayam
caturvargaphalāyattaṃ caturodāttanāyakam
nagarārṇavaśailartucandrārkodayavarṇanaiḥ
udyānasalilakrīḍāmadhupānaratotsavaiḥ
vipralambhair vivāhaiś ca kumārodayavarṇanaiḥ
mantradūtaprayāṇājināyakābhyudayair api
alaṃkṛtam asaṃkṣiptaṃ rasabhāvanirantaram
sargair anativistīrṇaiḥ śravyavṛttaiḥ susaṃdhibhiḥ
sarvatra bhinnavṛttāntair upetaṃ lokarañjanam
kāvyaṃ kalpottarasthāyi jāyate sadalaṃkṛti
nyūnam apy atra yaiḥ kaiścid aṅgaiḥ kāvyaṃ na duṣyati
yady upātteṣu sampattir ārādhayati tadvidaḥ
guṇataḥ prāg upanyasya nāyakaṃ tena vidviṣām
nirākaraṇam ity eṣa mārgaḥ prakṛtisundaraḥ
vaṃśavīryaśrutādīni varṇayitvā ripor api
tajjayān nāyakotkarṣavarṇanaṃ ca dhinoti naḥ
apādaḥ padasaṃtāno gadyam ākhyāyikā kathā
iti tasya prabhedau dvau tayor ākhyāyikā kila
nāyakenaiva vācyānyā nāyakenetareṇa vā
svaguṇāviṣkriyā doṣo nātra bhūtārthaśaṃsinaḥ
api tv aniyamo dṛṣṭas tatrāpy anyair udīraṇāt
anyo vaktā svayaṃ veti kīdṛg vā bhedalakṣaṇam
vaktraṃ cāparavaktraṃ ca socchvāsatvaṃ ca bhedakam
cihnam ākhyāyikāyāś cet prasaṅgena kathāsv api
āryādivatpraveśaḥ kiṃ na vaktrāparavaktrayoḥ
bhedaś ca dṛṣṭo lambhādir ucchvāso vāstu kiṃ tataḥ
tat kathākhyāyikety ekā jātiḥ saṃjñādvayāṅkitā
atraivāntarbhaviṣyanti śeṣāś cākhyānajātayaḥ
kanyāharaṇasaṃgrāmavipralambhodayādayaḥ
sargabandhasamā eva naite vaiśeṣikā guṇāḥ
kavibhāvakṛtaṃ cihnam anyatrāpi na duṣyati
mukham iṣṭārthasaṃsiddhyai kiṃ hi na syāt kṛtātmanām
miśrāṇi nāṭakādīni teṣām anyatra vistaraḥ
gadyapadyamayī kācit campūr ity abhidhīyate
tad etad vāṅmayaṃ bhūyaḥ saṃskṛtaṃ prākṛtaṃ tathā
apabhraṃśaś ca miśraṃ cety āhur āryāś caturvidham
saṃskṛtaṃ nāma daivī vāg anvākhyātā maharṣibhiḥ
tadbhavas tatsamo deśīty anekaḥ prākṛtakramaḥ
mahārāṣṭrāśrayāṃ bhāṣāṃ prakṛṣṭaṃ prākṛtaṃ viduḥ
sāgaraḥ sūktiratnānāṃ setubandhādi yanmayam
śaurasenī ca gauḍī ca lāṭī cānyā ca tādṛśī
yāti prākṛtam ity evaṃ vyavahāreṣu saṃnidhim
ābhīrādigiraḥ kāvyeṣv apabhraṃśa iti smṛtāḥ
śāstreṣu saṃskṛtād anyad apabhraṃśatayoditam
saṃskṛtaṃ sargabandhādi prākṛtaṃ skandhakādikam
osarādīny apabhraṃśo nāṭakādi tu miśrakam
kathāpi sarvabhāṣābhiḥ saṃskṛtena ca badhyate
bhūtabhāṣāmayīṃ prāhur adbhutārthāṃ bṛhatkathām
lāsyacchalitaśampādi prekṣārtham itarat punaḥ
śravyam eveti saiṣāpi dvayī gatir udāhṛtā
asty aneko girāṃ mārgaḥ sūkṣmabhedaḥ parasparam
tatra vaidarbhagauḍīyau varṇyete prasphuṭāntarau
śleṣaḥ prasādaḥ samatā mādhuryaṃ sukumāratā
arthavyaktir udāratvam ojaḥkāntisamādhayaḥ
iti vaidarbhamārgasya prāṇā daśa guṇāḥ smṛtāḥ
eṣāṃ viparyayaḥ prāyo lakṣyate gauḍavartmani
śliṣṭam aspṛṣṭaśaithilyam alpaprāṇākṣarottaram
śithilaṃ mālatīmālā lolālikalilā yathā
anuprāsadhiyā gauḍais tad iṣṭaṃ bandhagauravāt
vaidarbhair mālatīdāma laṅghitaṃ bhramarair iti
prasādavat prasiddhārtham indor indīvaradyuti
lakṣma lakṣmīṃ tanotīti pratītisubhagaṃ vacaḥ
vyutpannam iti gauḍīyair nātirūḍham apīṣyate
yathānatyarjunābjanmasadṛkṣāṅko balakṣaguḥ
samaṃ bandheṣv aviṣamaṃ te mṛdusphuṭamadhyamāḥ
bandhā mṛdusphuṭonmiśravarṇavinyāsayonayaḥ
kokilālāpavācālo mām eti malayānilaḥ
ucchalacchīkarācchācchanirjharāmbhaḥkaṇokṣitaḥ
candanapraṇayodgandhir mando malayamārutaḥ
spardhate ruddhamaddhairyo vararāmāmukhānilaiḥ
ity anālocya vaiṣamyam arthālaṃkāraḍambarau
apekṣamāṇā vavṛdhe paurastyā kāvyapaddhatiḥ
madhuraṃ rasavad vāci vastuny api rasasthitiḥ
yena mādyanti dhīmanto madhuneva madhuvratāḥ
yayā kayācicchrutyā yat samānam anubhūyate
tadrūpā hi padāsattiḥ sānuprāsā rasāvahā
eṣa rājā yadā lakṣmīṃ prāptavān brāhmaṇapriyaḥ
tataḥ prabhṛti dharmasya loke 'sminn utsavo 'bhavat
itīdaṃ nādṛtaṃ gauḍair anuprāsas tu tatpriyaḥ
anuprāsād api prāyo vaidarbhair idam iṣyate
varṇāvṛttir anuprāsaḥ pādeṣu ca padeṣu ca
pūrvānubhavasaṃskārabodhinī yadyadūratā
candre śaranniśottaṃse kundastabakavibhrame
indranīlanibhaṃ lakṣma saṃdadhāty anilaḥ śriyam
cāru candramasaṃ bhīru bimbaṃ paśyaitad ambare
manmano manmathākrāntaṃ nirdayaṃ hantum udyatam
ity anuprāsam icchanti nātidūrāntaraśrutim
na tu rāmāmukhāmbhojasadṛśaś candramā iti
smaraḥ kharaḥ khalaḥ kāntaḥ kāyaḥ kopaś ca naḥ kṛśaḥ
cyuto māno 'dhiko rāgo moho jāto 'savo gatāḥ
ityādi bandhapāruṣyaṃ śaithilyaṃ ca nigacchati
ato naivam anuprāsaṃ dākṣiṇātyāḥ prayuñjate
āvṛttiṃ varṇasaṃghātagocarāṃ yamakaṃ viduḥ
tat tu naikāntamadhuram ataḥ paścād vidhāsyate
kāmaṃ sarvo 'py alaṃkāro rasam arthe niṣiñcati
tathāpyagrāmyataivaitaṃ bhāraṃ vahati bhūyasā
kanye kāmayamānaṃ māṃ na tvaṃ kāmayase katham
iti grāmyo 'yam arthātmā vairasyāya prakalpate
kāmaṃ kandarpacāṇḍālo mayi vāmākṣi nirdayaḥ
tvayi nirmatsaro diṣṭyety agrāmyo 'rtho rasāvahaḥ
śabde 'pi grāmyatāstyeva sā sabhyetarakīrtanāt
yathā yakārādipadaṃ ratyutsavanirūpaṇe
padasaṃdhānavṛttyā vā vākyārthatvena vā punaḥ
duṣpratītikaraṃ grāmyaṃ yathā yā bhavataḥ priyā
kharaṃ prahṛtya viśrāntaḥ puruṣo vīryavān iti
evamādi na śaṃsanti mārgayor ubhayor api
bhaginībhagavatyādi sarvatraivānumanyate
vibhaktam iti mādhuryam ucyate sukumāratā
aniṣṭhurākṣaraprāyaṃ sukumāram iheṣyate
bandhaśaithilyadoṣas tu darśitaḥ sarvakomale
maṇḍalīkṛtya barhāṇi kaṇṭhair madhuragītibhiḥ
kalāpinaḥ pranṛtyanti kāle jīmūtamālini
ity anūrjita evārtho nālaṃkāro 'pi tādṛśaḥ
sukumāratayaivaitad ārohati satāṃ manaḥ
dīptam ity aparair bhūmnā kṛcchrodyam api badhyate
nyakṣeṇa kṣayitaḥ pakṣaḥ kṣatriyāṇāṃ kṣaṇād iti
arthavyaktir aneyatvam arthasya hariṇoddhṛtā
bhūḥ khurakṣuṇṇanāgāsṛglohitād udadher iti
mahī mahāvarāheṇa lohitād uddhṛtodadheḥ
itīyatyeva nirdiṣṭe neyatvam uragāsṛjaḥ
nedṛśaṃ bahu manyate mārgayor ubhayor api
na hi pratītiḥ subhagā śabdanyāyavilaṅghinī
utkarṣavān guṇaḥ kaścid yasminn ukte pratīyate
tadudārāhvayaṃ tena sanāthā kāvyapaddhatiḥ
arthināṃ kṛpaṇā dṛṣṭis tvanmukhe patitā sakṛt
tadavasthā punar deva nānyasya mukham īkṣate
iti tyāgasya vākye 'sminn utkarṣaḥ sādhu lakṣyate
anenaiva pathānyatra samānanyāyam ūhyatām
ślāghyair viśeṣaṇair yuktam udāraṃ kaiścid iṣyate
yathā līlāmbujakrīḍāsarohemāṅgadādayaḥ
ojaḥ samāsabhūyastvam etad gadyasya jīvitam
padye 'py adākṣiṇātyānām idam ekaṃ parāyaṇam
tad gurūṇāṃ laghūnāṃ ca bāhulyālpatvamiśraṇaiḥ
uccāvacaprakāraṃ tad dṛśyam ākhyāyikādiṣu
astamastakaparyastasamastārkāṃśusaṃstarā
pīnastanasthitātāmrakamravastreva vāruṇī
iti padye 'pi paurastyā badhnanty ojasvinīr giraḥ
anye tv anākulaṃ hṛdyam icchanty ojo girāṃ yathā
payodharataṭotsaṅgalagnasaṃdhyātapāṃśukā
kasya kāmāturaṃ ceto vāruṇī na kariṣyati
kāntaṃ sarvajagatkāntaṃ laukikārthānatikramāt
tac ca vārttābhidhāneṣu varṇanāsvapi dṛśyate
gṛhāṇi nāma tāny eva taporāśir bhavādṛśaḥ
saṃbhāvayati yāny eva pāvanaiḥ pādapāṃsubhiḥ
anayor anavadyāṅgi stanayor jṛmbhamāṇayoḥ
avakāśo na paryāptas tava bāhulatāntare
iti saṃbhāvyam evaitad viśeṣākhyānasaṃskṛtam
kāntaṃ bhavati sarvasya lokayātrānuvartinaḥ
lokātīta ivātyartham adhyāropya vivakṣitaḥ
yo 'rthas tenāti tuṣyanti vidagdhā netare janāḥ
devadhiṣṇyam ivārādhyam adyaprabhṛti no gṛham
yuṣmatpādarajaḥpātadhautaniḥśeṣakilbiṣam
alpaṃ nirmitam ākāśam anālocyaiva vedhasā
idam evaṃvidhaṃ bhāvi bhavatyāḥ stanajṛmbhaṇam
idam atyuktir ity uktam etad gauḍopalālitam
prasthānaṃ prākpraṇītaṃ tu sāram anyasya vartmanaḥ
anyadharmas tato'nyatra lokasīmānurodhinā
samyag ādhīyate yatra sa samādhiḥ smṛto yathā
kumudāni nimīlanti kamalāny unmiṣanti ca
iti netrakriyādhyāsāllabdhā tadvācinī śrutiḥ
niḥṣṭhyūtodgīrṇavāntādi gauṇavṛttivyapāśrayam
atisundaram anyatra grāmyakakṣāṃ vigāhate
padmāny arkāṃśuniḥṣṭhyūtāḥ pītvā pāvakavipruṣaḥ
bhūyo vamantīva mukhair udgīrṇāruṇareṇubhiḥ
iti hṛdyam ahṛdyaṃ tu niḥṣṭhīvati vadhūr iti
yugapan naikadharmāṇām adhyāsaś ca smṛto yathā
gurugarbhabharaklāntāḥ stanantyo meghapaṅktayaḥ
acalādhityakotsaṅgam imāḥ samadhiśerate
utsaṅgaśayanaṃ sakhyāḥ stananaṃ gauravaṃ klamaḥ
itīme garbhiṇīdharmā bahavo'pyatra darśitāḥ
tad etat kāvyasarvasvaṃ samādhir nāma yo guṇaḥ
kavisārthaḥ samagro'pi tam ekam anugacchati
iti mārgadvayaṃ bhinnaṃ tatsvarūpanirūpaṇāt
tadbhedās tu na śakyante vaktuṃ pratikavi sthitāḥ
ikṣukṣīraguḍādīnāṃ mādhuryasyāntaraṃ mahat
tathāpi na tad ākhyātuṃ sarasvatyāpi śakyate
naisargikī ca pratibhā śrutaṃ ca bahu nirmalam
amandaś cābhiyogo 'syāḥ kāraṇaṃ kāvyasampadaḥ
na vidyate yady api pūrvavāsanāguṇānubandhi pratibhānam adbhutam
śrutena yatnena ca vāg upāsitā dhruvaṃ karoty eva kamapy anugraham
tadastatandrair aniśaṃ sarasvatī śramād upāsyā khalu kīrtim īpsubhiḥ
kṛśe kavitve 'pi janāḥ kṛtaśramāḥ vidagdhagoṣṭhīṣu vihartum īśate
kāvyaśobhākarān dharmān alaṃkārān pracakṣate
te cādyāpi vikalpyante kas tān kārtsnyena vakṣyati
kiṃtu bījaṃ vikalpānāṃ pūrvācāryaiḥ pradarśitam
tad eva pratisaṃskartum ayam asmatpariśramaḥ
kāścinmārgavibhāgārtham uktāḥ prāg apyalaṃkriyāḥ
sādhāraṇam alaṃkārajātam anyat pradarśyate
svabhāvākhyānam upamā rūpakaṃ dīpakāvṛttiḥ
ākṣepo'rthāntaranyāso vyatireko vibhāvanā
samāsātiśayotprekṣā hetuḥ sūkṣmo lavaḥ kramaḥ
preyo rasavad ūrjasvi paryāyoktaṃ samāhitam
udāttāpahnutiśleṣaviśeṣās tulyayogitā
virodhāprastutastotre vyājastutinidarśane
sahoktiḥ parivṛttyāśiḥsaṃkīrṇam atha bhāvikam
iti vācām alaṃkārā darśitāḥ pūrvasūribhiḥ
nānāvasthaṃ padārthānāṃ rūpaṃ sākṣād vivṛṇvatī
svabhāvoktiś ca jātiś cety ādyā sālaṃkṛtir yathā
tuṇḍair ātāmrakuṭilaiḥ pakṣair haritakomalaiḥ
trivarṇarājibhiḥ kaṇṭhair ete mañjugiraḥ śukāḥ
kalakvaṇitagarbheṇa kaṇṭhenāghūrṇitekṣaṇaḥ
pārāvataḥ paribhramya riraṃsuś cumbati priyām
badhnannaṅgeṣu romāñcam kurvan manasi nirvṛtim
netre cāmīlayann eṣa priyāsparśaḥ pravartate
kaṇṭhekālaḥ karasthena kapālenenduśekharaḥ
jaṭābhiḥ snigdhatāmrābhir āvirāsīd vṛṣadhvajaḥ
jātikriyāguṇadravyasvabhāvākhyānam īdṛśam
śāstreṣvasyaiva sāmrājyaṃ kāvyeṣv apy etad īpsitam
yathā kathaṃcid sādṛśyaṃ yatrodbhūtaṃ pratīyate
upamā nāma sā tasyāḥ prapañco 'yaṃ nidarśyate
ambhoruham ivātāmraṃ mugdhe karatalaṃ tava
iti dharmopamā sākṣāt tulyadharmapradarśanāt
rājīvam iva te vaktraṃ netre nīlotpale iva
iyaṃ pratīyamānaikadharmā vastūpamaiva sā
tavānanam ivonnidram aravindam abhūd iti
sā prasiddhiviparyāsād viparyāsopameṣyate
tavānanam ivāmbhojam ambhojam iva te mukham
ity anyonyopamā seyam anyonyotkarṣaśaṃsinī
tvanmukhaṃ kamalenaiva tulyaṃ nānyena kenacit
ity anyasāmyavyāvṛtter iyaṃ sā niyamopamā
padmaṃ tāvat tavānveti mukham anyac ca tādṛśam
asti ced astu tatkārīty asāv aniyamopamā
samuccayopamāpyasti na kāntyaiva mukhaṃ tava
hlādanākhyena cānveti karmaṇendum itīdṛśī
tvayyeva tvanmukhaṃ dṛṣṭaṃ dṛśyate divi candramāḥ
iyatyeva bhidā nānyety asāvatiśayopamā
mayy evāsyā mukhaśrīr ity alam indor vikatthanaiḥ
padme 'pi sā yad asty evety asāvutprekṣitopamā
yadi kiṃcid bhavet padmaṃ subhru vibhrāntalocanam
tat te mukhaśriyaṃ dhattām ity asāvadbhutopamā
śaśīty utprekṣya tanvaṅgi tvanmukhaṃ tvanmukhāśayā
indum apy anudhāvāmīty eṣā mohopamā smṛtā
kiṃ padmam antarbhrāntāli kiṃ te lolekṣaṇaṃ mukham
mama dolāyate cittam itīyaṃ saṃśayopamā
na padmasyendunigrāhyasyendulajjākarī dyutiḥ
atas tvanmukham evedam ity asau nirṇayopamā
śiśirāṃśupratispardhi śrīmat surabhigandhi ca
ambhojam iva te vaktram iti śleṣopamā smṛtā
sarūpaśabdavācyatvāt sā samānopamā yathā
bālevodyānamāleyaṃ sālakānanaśobhinī
padmaṃ bahurajaś candraḥ kṣayī tābhyāṃ tavānanam
samānam api sotsekam iti nindopamā smṛtā
brahmaṇo 'py udbhavaḥ padmaṃ candraḥ śaṃbhuśirodhṛtaḥ
tau tulyau tvanmukheneti sā praśaṃsopamocyate
candreṇa tvanmukhaṃ tulyam ity ācikhyāsu me manaḥ
sa guṇo vāstu doṣo vety ācikhyāsopamāṃ viduḥ
śatapattraṃ śaraccandras tvadānanam iti trayam
parasparavirodhīti sā virodhopamā matā
na jātu śaktir indos te mukhena pratigarjitum
kalaṅkino jaḍasyeti pratiṣedhopamaiva sā
mṛgekṣaṇāṅkaṃ te vaktram mṛgeṇaivāṅkitaḥ śaśī
tathāpi sama evāsau notkarṣīti caṭūpamā
na padmaṃ mukham evedaṃ na bhṛṅgau cakṣuṣī ime
iti vispaṣṭasādṛśyāt tattvākhyānopamaiva sā
candrāravindayoḥ kāntim atikramya mukhaṃ tava
ātmanaivābhavat tulyam ity asādhāraṇopamā
sarvapadmaprabhāsāraḥ samāhṛta iva kvacit
tvadānanaṃ vibhātīti tām abhūtopamāṃ viduḥ
candrabimbād iva viṣaṃ candanād iva pāvakaḥ
paruṣā vāg ito vaktrād ity asaṃbhāvitopamā
candanodakacandrāṃśucandrakāntādiśītalaḥ
sparśas tavety atiśayaṃ bodhayantī bahūpamā
candrabimbād ivotkīrṇaṃ padmagarbhād ivoddhṛtam
tava tanvaṅgi vadanam ity asau vikriyopamā
pūṣṇy ātapa ivāhnīva pūṣā vyomnīva vāsaraḥ
vikramas tvayy adhāl lakṣmīm iti mālopamā matā
vākyārtheṇaiva vākyārthaḥ ko 'pi yady upamīyate
ekānekevaśabdatvāt sā vākyārthopamā dvidhā
tvadānanam adhīrākṣam āvirdaśanadīdhiti
bhramadbhṛṅgam ivālakṣyakesaraṃ bhāti paṅkajam
nalinyā iva tanvaṅgyās tasyāḥ padmam ivānanam
mayā madhuvrateneva pāyaṃ pāyam aramyata
vastu kiṃcid upanyasya nyasanāt tatsadharmaṇaḥ
sāmyapratītir astīti prativastūpamā yathā
naiko 'pi tvādṛśo 'dyāpi jāyamāneṣu rājasu
nanu dvitīyo nāsty eva pārijātasya pādapaḥ
adhikena samīkṛtya hīnam ekakriyāvidhau
yad bruvanti smṛtā seyaṃ tulyayogopamā yathā
divo jāgarti rakṣāyai pulomārir bhuvo bhavān
asurās tena hanyante sāvalepās tvayā nṛpāḥ
kāntyā candramasaṃ dhāmnā sūryaṃ dhairyeṇa cārṇavam
rājann anukaroṣīti saiṣā hetūpamā matā
na liṅgavacane bhinne na hīnādhikatāpi vā
upamādūṣaṇāyālaṃ yatrodvego na dhīmatām
strīva gacchati ṣaṇḍho 'yaṃ vakty eṣā strī pumān iva
prāṇā iva priyo 'yam me vidyā dhanam ivārjitam
bhavān iva mahīpāla devarājo virājate
alam aṃśumataḥ kakṣām āroḍhuṃ tejasā nṛpaḥ
ity evam ādau saubhāgyaṃ na jahāty eva jātucit
asty eva kvacid udvegaḥ prayoge vāgvidāṃ yathā
haṃsīva dhavalaś candraḥ sarāṃsīvāmalaṃ nabhaḥ
bhartṛbhakto bhaṭaḥ śveva khadyoto bhāti bhānuvat
īdṛśaṃ varjyate sadbhiḥ kāraṇaṃ tatra cintyatām
guṇadoṣavicārāya svayam eva manīṣibhiḥ
ivavadvāyathāśabdāḥ samānanibhasaṃnibhāḥ
tulyasaṃkāśanikāśaprakāśapratirūpakāḥ
pratipakṣapratidvaṃdvipratyanīkavirodhinaḥ
sadṛksadṛśasaṃvādisajātīyānuvādinaḥ
pratibimbapraticchandasarūpasamasaṃmitāḥ
salakṣaṇasadṛkṣābhasapakṣopamitopamāḥ
kalpadeśīyadeśyādiḥ prakhyapratinidhī api
savarṇatulatau śabdau ye cānyūnārthavādinaḥ
samāsaś ca bahuvrīhiḥ śaśāṅkavadanādiṣu
spardhate jayati dveṣṭi druhyati pratigarjati
ākrośaty avajānāti kadarthayati nindati
viḍambayati saṃdhatte hasatīrṣyaty asūyati
tasya muṣṇāti saubhāgyaṃ tasya kāntiṃ vilumpati
tena sārdhaṃ vigṛhṇāti tulāṃ tenādhirohati
tatpadavyām padaṃ dhatte tasya kakṣāṃ vigāhate
tam anvety anubadhnāti tacchīlaṃ tanniṣedhati
tasya cānukarotīti śabdāḥ sādṛśyam ūcakāḥ
upamāyām ime proktāḥ kavīnāṃ buddhisaukhyadāḥ
upamaiva tirobhūtabhedā rūpakam ucyate
yathā bāhulatā pāṇipadmaṃ caraṇapallavaḥ
aṅgulyaḥ pallavāny āsan kusumāni nakhārciṣaḥ
bāhū late vasantaśrīs tvaṃ naḥ pratyakṣacāriṇī
ity etad asamastākhyaṃ samastaṃ pūrvarūpakam
smitaṃ mukhendor jyotsneti samastavyastarūpakam
tāmrāṅgulidalaśreṇi nakhadīdhitikesaram
dhriyate mūrdhni bhūpālair bhavaccaraṇapaṅkajam
aṅgulyādau dalāditvaṃ pāde cāropya padmatām
tadyogyasthānavinyāsād etat sakalarūpakam
akasmād eva te caṇḍi sphuritādharapallavam
mukhaṃ muktāruco dhatte gharmāmbhaḥkaṇamañjarīḥ
mañjarīkṛtya gharmāmbhaḥ pallavīkṛtya cādharam
nānyathā kṛtam atrāsyam ato 'vayavarūpakam
valgitabhru galadgharmajalam ālohitekṣaṇam
vivṛṇāti madāvasthām idam vadanapaṅkajam
avikṛtya mukhāṅgāni mukham evāravindatām
āsīd gamitam atredam ato 'vayavirūpakam
madapāṭalagaṇḍena raktanetrotpalena te
mukhena mugdhaḥ so 'py eṣa jano rāgamayaḥ kṛtaḥ
ekāṅgarūpakaṃ caitad evaṃ dviprabhṛtīny api
aṅgāni rūpayanty atra yogāyogau bhidākarau
smitapuṣpojjvalaṃ lolanetrabhṛṅgam idaṃ mukham
iti puṣpadvirephāṇāṃ saṃgatyā yuktarūpakam
idam ārdrasmitajyotsnaṃ snigdhanetrotpalaṃ mukham
iti jyotsnotpalāyogād ayuktaṃ nāma rūpakam
rūpaṇād aṅgino 'ṅgānāṃ rūpaṇārūpaṇāśrayāt
rūpakaṃ viṣamaṃ nāma lalitaṃ jāyate yathā
madaraktakapolena manmathas tvanmukhendunā
nartitabhrūlatenālaṃ mardituṃ bhuvanatrayam
haripādaḥ śirolagnajahnukanyājalāṃśukaḥ
jayaty asuraniḥśaṅkasurānandotsavadhvajaḥ
viśeṣaṇasamagrasya rūpaṃ ketor yadīdṛśam
pāde tadarpaṇād etat saviśeṣaṇarūpakam
na mīlayati padmāni na nabho 'py avagāhate
tvanmukhendur mamāsūnāṃ haraṇāyaiva kalpate
akriyā candrakāryāṇām anyakāryasya ca kriyā
atra saṃdarśyate yasmād viruddhaṃ nāma rūpakam
gāmbhīryeṇa samudro 'si gauraveṇāsi parvataḥ
kāmadatvāc ca lokānām asi tvaṃ kalpapādapaḥ
gāmbhīryapramukhair atra hetubhiḥ sāgaro giriḥ
kalpadrumaś ca kriyate tad idaṃ heturūpakam
rājahaṃsopabhogārthaṃ bhramaraprārthyasaurabham
sakhi vaktrāmbujam idaṃ taveti śliṣṭarūpakam
iṣṭaṃ sādharmyavaidharmyadarśanād gauṇamukhyayoḥ
upamāvyatirekākhyaṃ rūpakadvitayaṃ yathā
ayam ālohitacchāyo madane mukhacandramāḥ
saṃnaddhodayarāgasya candrasya pratigarjati
candramāḥ pīyate devair mayā tvanmukhacandramāḥ
asamagro 'py asau śaśvad ayam āpūrṇamaṇḍalaḥ
mukhacandrasya candratvam ittham anyopatāpinaḥ
na te sundari saṃvādīty etad ākṣeparūpakam
mukhendur api te caṇḍi māṃ nirdahati nirdayam
bhāgyadoṣān mamaiveti tat samādhānarūpakam
mukhapaṅkajaraṅge 'smin bhrūlatānartakī tava
līlānṛtyaṃ karotīti ramyaṃ rūpakarūpakam
naitan mukham idaṃ padmaṃ na netre bhramarāv imau
etāni kesarāṇy eva naitā dantārciṣas tava
mukhāditvaṃ nivartyaiva padmāditvena rūpaṇāt
udbhāvitaguṇotkarṣaṃ tat tv āpahnavarūpakam
na paryanto vikalpānāṃ rūpakopamayor ataḥ
diṅmātraṃ darśitaṃ dhīrair anuktam anumīyatām
jātikriyāguṇadravyavācinaikatra vartinā
sarvavākyopakāraś cet tad āhur dīpakaṃ yathā
pavano dakṣiṇaḥ parṇaṃ jīrṇaṃ harati vīrudhāṃ
sa evāvanatāṅgīnāṃ mānabhaṅgāya kalpate
caranti caturambhodhivelodyāneṣu dantinaḥ
cakravālādrikuñjeṣu kundabhāso guṇāś ca te
śyāmalāḥ prāvṛṣeṇyābhir diśo jīmūtapaṅktibhiḥ
bhuvaś ca sukumārābhir navaśādvalarājibhiḥ
viṣṇunā vikramasthena dānavānāṃ vibhūtayaḥ
kvāpi nītāḥ kuto 'py āsann ānītā daivatarddhayaḥ
ity ādidīpakāny uktāny evaṃ madhyāntayor api
vākyayor darśayiṣyāmaḥ kāni cittāni tadyathā
nṛtyanti niculotsaṅge gāyanti ca kalāpinaḥ
badhnanti ca payodeṣu dṛśo harṣāśrugarbhiṇīḥ
mando gandhavahaḥ kṣāro vahnir induś ca jāyate
carcācandanapātaś ca śastrapātaḥ pravāsinām
jalaṃ jaladharodgīrṇaṃ kulaṃ gṛhaśikhaṇḍinām
calaṃ ca taḍitāṃ dāma balaṃ kusumadhanvanaḥ
tvayā nīlotpalaṃ karṇe smareṇāstraṃ śarāsane
mayāpi maraṇe cetas trayam etat samaṃ kṛtam
śuklaḥ śvetārciṣo vṛddhyai pakṣaḥ pañcaśarasya saḥ
sa ca rāgasya rāgo 'pi yūnāṃ ratyutsavaśriyaḥ
ity ādidīpakatve 'pi pūrvapūrvavyapekṣiṇī
vākyamālā prayukteti tan mālādīpakaṃ matam
avalepam anaṅgasya vardhayanti balāhakāḥ
karśayanti tu gharmasya mārutoddhūtaśīkarāḥ
avalepapadenātra balāhakapadena ca
kriye viruddhe saṃyukte tad viruddhārthaṃ dīpakam
haraty ābhogam āśānāṃ gṛhṇāti jyotiṣāṃ gaṇam
ādatte cādya me prāṇān asau jaladharāvalī
anekaśabdopādānāt kriyaikaivātra dīpyate
yato jaladharāvalyā tasmād ekārthadīpakam
hṛdyagandhavahās tuṅgās tamālaśyāmalatviṣaḥ
divi bhramanti jīmūtā bhuvi caite mataṃgajāḥ
atra dharmair abhinnānām abhrāṇāṃ dantināṃ tathā
bhramaṇenaiva saṃbandha iti śliṣṭārthadīpakam
anenaiva prakāreṇa śeṣāṇām api dīpake
vikalpānām avagatir vidhātavyā vicakṣaṇaiḥ
arthāvṛttiḥ padāvṛttir ubhayāvṛttir eva ca
dīpakasthāna eveṣṭam alaṃkāratrayaṃ yathā
vikasanti kadambāni sphuṭanti kuṭajadrumāḥ
unmīlanti ca kandalyo dalanti kakubhāni ca
utkaṇṭhayati meghānāṃ mālā vṛndaṃ kalāpinām
yūnāṃ cotkaṇṭhayaty eva mānasaṃ makaradhvajaḥ
jitvā viśvaṃ bhavān atra viharaty avarodhanaiḥ
viharaty apsarobhis te ripuvargo divaṃ gataḥ
pratiṣedhoktir ākṣepas traikālyāpekṣayā tridhā
athāsya punar ākṣepyabhedānantyād anantatā
anaṅgaḥ pañcabhiḥ puṣpair viśvaṃ vyajayateṣubhiḥ
ity asaṃbhāvyam athavā vicitrā vastuśaktayaḥ
ity anaṅgajayāyogabuddhir hetubalād iha
pravṛttaiva yad ākṣiptā vṛttākṣepaḥ sa īdṛśaḥ
kutaḥ kuvalayaṃ karṇe karoṣi kalabhāṣiṇi
kim apāṅgam aparyāptam asmin karmaṇi manyase
sa vartamānākṣepo 'yaṃ kurvaty evāsitotpala
karṇe kācit priyeṇaivaṃ cāṭukāreṇa rudhyate
satyaṃ bravīmi na tvaṃ māṃ draṣṭuṃ vallabha lapsyase
anyacumbanasaṃkrāntalākṣāraktena cakṣuṣā
so 'yaṃ bhaviṣyadākṣepaḥ prāg evātimanasvinī
kadācid aparādho 'sya bhāvīty evam arundhayat
tava tanvaṅgi mithyaiva rūḍham aṅgeṣu mārdavam
yadi satyaṃ mṛdūny eva kim akāṇḍe rujanti mām
dharmākṣepo 'yam ākṣiptam aṅganāgātramārdavam
kāmukena yad atraivaṃ karmaṇā tadvirodhinā
sundarī sā bhavaty evaṃ vivekaḥ kena jāyate
prabhāmātraṃ hi taralaṃ dṛśyate na tadāśrayaḥ
dharmyākṣepo 'yam ākṣipto dharmī dharmaṃ prabhāhvayam
anujñāyaiva yad rūpam atyāścaryaṃ vivakṣatā
cakṣuṣī tava rajyete sphuraty adharapallavaḥ
bhruvau ca bhugne na tathāpy aduṣṭasyāsti me bhayam
sa eṣa kāraṇākṣepaḥ pradhānaṃ kāraṇaṃ bhiyaḥ
svāparādho niṣiddho 'tra yat priyeṇa paṭīyasā
dūre priyatamaḥ so 'yam āgato jaladāgamaḥ
dṛṣṭāś ca phullā niculā na mṛtā cāsmi kiṃ nv idam
kāryākṣepaḥ sa kāryasya maraṇasya nivartanāt
tatkāraṇam upanyasya dāruṇaṃ jaladāgamam
na ciraṃ mama tāpāya tava yātrā bhaviṣyati
yadi yāsyasi yātavyam alam āśaṅkayātra te
ity anujñāmukhenaiva kāntasyākṣipyate gatiḥ
maraṇaṃ sūcayantyaiva so 'nujñākṣepa ucyate
dhanaṃ ca bahu labhyaṃ te sukhaṃ kṣemaṃ ca vartmani
na ca me prāṇasaṃdehas tathāpi priya mā sma gāḥ
ity ācakṣāṇayā hetūn priyayātrānubandhinaḥ
prabhutvenaiva ruddhas tat prabhutvākṣepa ucyate
jīvitāśā balavatī dhanāśā durbalā mama
gaccha vā tiṣṭha vā kānta svavasthā tu niveditā
asāv anādarākṣepo yad anādaravad vacaḥ
priyaprayāṇaṃ rundhatyā prayuktam iha raktayā
gaccha gacchasi cet kānta panthānaḥ santu te śivāḥ
mamāpi janma tatraiva bhūyād yatra gato bhavān
ity āśīrvacanākṣepo yad āśīrvādavartmanā
svāvasthāṃ sūcayantyaiva kāntayātrā niṣidhyate
yadi satyaiva yātrā te kāpy anyā mṛgyatāṃ tvayā
aham adyaiva ruddhāsmi randhrāpekṣeṇa mṛtyunā
ity eṣa paruṣākṣepaḥ paruṣākṣarapūrvakam
kāntasyākṣipyate yasmāt prasthānaṃ premanighnayā
gantā ced gaccha tūrṇaṃ te karṇau yānti purā ravāḥ
ārtabandhumukhodgīrṇāḥ prayāṇaparipanthinaḥ
sācivyākṣepa evaiṣa yad atra pratiṣidhyate
priyaprayāṇaṃ sācivyaṃ kurvaty evātiraktayā
gaccheti vaktum icchāmi matpriya tvatpriyaiṣiṇī
nirgacchati mukhād vāṇī mā gā iti karomi kim
yatnākṣepaḥ sa yatnasya kṛtasyāniṣṭavastuni
viparītaphalotpatter ānarthakyopadarśanāt
kṣaṇaṃ darśanavighnāya pakṣmaspandāya kupyataḥ
premṇaḥ prayāṇaṃ tvaṃ brūhi mayā tasyeṣṭam iṣyate
so 'yaṃ paravaśākṣepo yat premaparatantrayā
tayā niṣidhyate yātrānyasyārthasyopasūcanāt
sahiṣye virahaṃ nātha dehy adṛśyāñjanaṃ mama
yad aktanetrāṃ kandarpaḥ prahartā māṃ na paśyati
duṣkaraṃ jīvanopāyam upanyasyoparudhyate
patyuḥ prasthānam ity āhur upāyākṣepam īdṛśam
pravṛttaiva prayāmīti vāṇī vallabha te mukhāt
ayatāpi tvayedānīṃ mandapremṇā mamāsti kim
roṣākṣepo 'yam udriktasnehaniryantritātmanā
saṃrabdhayā priyārabdhaṃ prayāṇaṃ yan niṣidhyate
mugdhā kāntasya yātroktiśravaṇād eva mūrchitā
buddhvā vakti priyaṃ dṛṣṭvā kiṃ cireṇāgato bhavān
iti tatkālasambhūtamūrchayākṣipyate gatiḥ
kāntasya kātarākṣyā yan mūrchākṣepaḥ sa īdṛśaḥ
nāghrātaṃ na kṛtaṃ karṇe strībhir madhuni nārpitam
tvaddviṣāṃ dīrghikāsyeva viśīrṇaṃ nīlam utpalam
asāv anukrośākṣepaḥ sānukrośam ivotpale
vyāvartya karma tadyogyaṃ śocyāvasthopadarśanāt
amṛtātmani padmānāṃ dveṣṭari snigdhatārake
mukhendau tava satyasmin apareṇa kim indunā
iti mukhendur ākṣipto guṇān gauṇenduvartinaḥ
tatsamān darśayitveha śliṣṭākṣepas tathāvidhaḥ
artho na saṃbhṛtaḥ kaścin na vidyā kācid arcitā
na tapaḥ saṃcintaṃ kiṃcid gataṃ ca sakalaṃ vayaḥ
asāv anuśayākṣepo yasmād anuśayottaram
arthārjanāder vyāvṛttir darśiteha gatāyuṣā
kim ayaṃ śaradambhodaḥ kiṃ vā haṃsakadambakam
rutaṃ nūpurasaṃvādi śrūyate tan na toyadaḥ
ity ayaṃ saṃśayākṣepaḥ saṃśayo yan nivartyate
dharmeṇa haṃsasulabhenāspṛṣṭaghanajānitā
citram ākrāntaviśvo 'pi vikramas te na tṛpyati
kadā vā dṛśyate tṛptir udīrṇasya havirbhujaḥ
ayam arthāntarākṣepaḥ prakrānto yan nivāryate
vismayo 'rthāntarasyeha darśanāt tatsadharmaṇaḥ
na stūyase narendra tvaṃ dadāsīti kadācana
svam eva matvā gṛhṇanti yatas tvaddhanam arthinaḥ
ityevamādir ākṣepo hetvākṣepa iti smṛtaḥ
anenaiva diśānye 'pi vikalpāḥ śakyam ūhitum
jñeyaḥ so 'rthāntaranyāso vastu prastutya kiṃcana
tatsādhanasamarthasya nyāso yo 'nyasya vastunaḥ
viśvavyāpī viśeṣasthaḥ śleṣāviddho virodhavān
ayuktakārī yuktātmā yuktāyukto viparyayaḥ
ityevamādayo bhedāḥ prayogeṣv asya lakṣitāḥ
udāharaṇamālaiṣāṃ rūpavyaktyai nidarśyate
bhagavantau jagannetre sūryācandramasāv api
paśya gacchata evāstaṃ niyatiḥ kena laṅghyate
payomucaḥ parītāpaṃ haranty eva śarīriṇām
nav ātmalābho mahatāṃ paraduḥkhopaśāntaye
utpādayati lokasya prītiṃ malayamārutaḥ
nanu dākṣiṇyasampannaḥ sarvasya bhavati priyaḥ
jagad ānandayaty eṣa malino 'pi niśākaraḥ
anugṛhṇāti hi parān sadoṣo 'pi dvijeśvaraḥ
madhupānakalāt kaṇṭhān nirgato 'py alināṃ dhvaniḥ
kaṭur bhavati karṇasya kāmināṃ pāpam īdṛśam
ayaṃ mama dahaty aṅgam ambhojadalasaṃstaraḥ
hutāśanapratinidhir dāhātmā nanu yujyate
kṣiṇotu kāmaṃ śītāṃśuḥ kiṃ vasanto dunoti mām
malinācaritaṃ karma surabher nanv asāṃpratam
kumudāny api dāhāya kim ayaṃ kamalākaraḥ
na hīndugṛhyeṣūgreṣu sūryagṛhyo madhur bhavet
śabdopātte pratīte vā sādṛśye vastunor dvayoḥ
tatra yad bhedakathanaṃ vyatirekaḥ sa kathyate
dhairyalāvaṇyagāmbhīryapramukhais tvam udanvataḥ
guṇais tulyo 'si bhedas tu vapuṣaivedṛśena te
ity ekavyatireko 'yaṃ dharmeṇaikatravartinā
pratītiviṣayaprāpter bhedasyobhayavartinaḥ
abhinnavelau gambhīrāv amburāśir bhavān api
asāv añjanasaṃkāśas tvaṃ tu cāmīkaradyutiḥ
ubhayavyatireko 'yam ubhayor bhedakau guṇau
kārṣṇyaṃ piśaṅgatā cobhau yat pṛthag darśitāv iha
tvaṃ samudraś ca durvārau mahāsattvau satejasau
ayaṃ tu yuvayor bhedaḥ sa jaḍātmā paṭur bhavān
sa eṣa śleṣarūpatvāt saśleṣa iti gṛhyatām
sākṣepaś ca sahetuś ca darśyate tad api dvayam
sthitimān api dhīro 'pi ratnānām ākaro 'pi san
tava kakṣāṃ na yāty eva malino makarālayaḥ
vahann api mahīṃ kṛtsnāṃ saśailadvīpasāgarām
bhartṛbhāvād bhujaṅgānāṃ śeṣas tvatto nikṛṣyate
śabdopādānasādṛśyavyatireko 'yam īdṛśaḥ
pratīyamānasādṛśyo 'py asti so 'py abhidhīyate
tvanmukhaṃ kamalaṃ ceti dvayor apy anayor bhidā
kamalaṃ jalasaṃrohi tvanmukhaṃ tvadupāśrayam
abhrūvilāsam aspṛṣṭamadarāgaṃ mṛgekṣaṇam
idaṃ tu nayanadvandvaṃ tava tadguṇabhūṣitam
pūrvasmin bhedamātroktir asmin ādhikyadarśanam
sadṛśavyatirekaś ca punar anyaḥ pradarśyate
tvanmukhaṃ puṇḍarīkaṃ ca phulle surabhigandhinī
bhramadbhramaram ambhojaṃ lolanetraṃ mukhaṃ tu te
candro 'yam ambarottaṃso haṃso 'yaṃ toyabhūṣaṇam
nabho nakṣatramālīdam utphullakumudaṃ payaḥ
pratīyamānaśauklyādisāmyayor viyadambhasoḥ
kṛtaḥ pratītaśuddhyoś ca bhedo 'smiṃś candrahaṃsayoḥ
pūrvatra śābdavat sāmyam ubhayatrāpi bhedakam
bhṛṅganetrādi tulyaṃ tat sadṛśavyatirekatā
aratnālokasaṃhāryam ahāryaṃ sūryaraśmibhiḥ
dṛṣṭirodhakaraṃ yūnāṃ yauvanaprabhavaṃ tamaḥ
sajātīvyatireko 'yaṃ tamojāter idaṃ tamaḥ
dṛṣṭirodhitayā tulyaṃ bhinnam anyair adarśi tat
prasiddhahetuvyāvṛttyā yat kiṃcit kāraṇāntaram
yatra svābhāvikatvaṃ vā vibhāvyaṃ sā vibhāvanā
apītakṣībakādambam asaṃmṛṣṭābhalāmbaram
aprasāditaśuddhāmbu jagad āsīn manoharam
anañjitāsitā dṛṣṭir bhrūr anāvarjitā natā
arañjito 'ruṇaś cāyam adharas tava sundari
yad apītādijanyaṃ syāt kṣībatvādyanyahetujam
ahetukaṃ ca tasyeha vivakṣety aviruddhatā
vaktraṃ nisargasurabhi vapur avyājasundaram
akāraṇaripuś candro nirnimittāsuhṛt smaraḥ
nisargādipadair atra hetuḥ sākṣān nivartitaḥ
uktaṃ ca surabhitvādi phalaṃ tat sā vibhāvanā
vastu kiṃcid abhipretya tattulyasyānyavastunaḥ
uktiḥ saṃkṣeparūpatvāt sā samāsoktir iṣyate
piban madhu yathākāmaṃ bhramaraḥ phullapaṅkaje
apy asaṃnaddhasaurabhyaṃ paśya cumbati kuḍmalam
iti prauḍhāṅganābaddharatilīlasya rāgiṇaḥ
kasyāṃcid iha bālāyām icchāvṛttir vibhāvyate
viśeṣyamātrabhinnāpi tulyākāraviśeṣaṇā
asty asāv aparāpy asti bhinnābhinnaviśeṣaṇā
rūḍhamūlaḥ phalabharaiḥ puṣṇann aniśam arthinaḥ
sāndracchāyo mahāvṛkṣaḥ so 'yam āsādito mayā
analpaviṭapābhogaḥ phalapuṣpasamṛddhimān
socchrayaḥ sthairyavān daivād eṣa labdho mayā drumaḥ
ubhayatra pumān kaścid vṛkṣatvenovarṇitaḥ
sarve sādhāraṇā dharmāḥ pūrvatrānyatra tu dvayam
nivṛttavyālasaṃsargo nisargamadhurāśayaḥ
ayam ambhonidhiḥ kaṣṭaṃ kālena pariśuṣyati
ity āpūrvasamāsoktiḥ pūrvadharmanivartanāt
samudreṇa samānasya puṃso vyāpattisūcanāt
vivakṣā yā viśeṣasya lokasīmātivartinī
asāv atiśayoktiḥ syād alaṃkārottamā yathā
mallikāmālabhāriṇyaḥ sarvāṅgīṇārdracandanāḥ
kṣaumavatyo na lakṣyante jyotsnāyām abhisārikāḥ
candrātapasya bāhulyam uktam utkarṣavattayā
saṃśayātiśayādīnāṃ vyaktyai kiṃcin nidarśyate
stanayor jaghanasyāpi madhye madhyaṃ priye tava
asti nāstīti saṃdeho na me 'dyāpi nivartate
nirṇetuṃ śakyam astīti madhyaṃ tava nitambini
anyathānupapattyaiva payodharabharasthiteḥ
aho viśālaṃ bhūpāla bhuvanatritayodaram
mātimātum aśakyo 'pi yaśorāśir yad atra te
alaṃkārāntarāṇām apy ekam āhuḥ parāyaṇam
vāgīśamahitām uktim imām atiśayāhvayam
