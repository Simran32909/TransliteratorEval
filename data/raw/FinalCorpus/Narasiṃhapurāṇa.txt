nārāyaṇaṃ namaskṛtya naraṃ caiva narottamam
devīṃ sarasvatīṃ caiva tato jayam udīrayet
taptahāṭakakeśānta jvalatpāvakalocana
vajrādhikanakhasparśa divyasiṃha namo 'stu te
pāntu vo narasiṃhasya nakhalāṅgūlakoṭayaḥ
hiraṇyakaśipor vakṣaḥkṣetrāsṛkkardamāruṇāḥ
himavadvāsiṇaḥ sarve munayo vedapāragāḥ
trikālajñā mahātmāno naimiṣāraṇyavāsinaḥ
ye 'rbudāraṇyaniratāḥ puṣkarāraṇyavāsinaḥ
mahendrādriratā ye ca ye ca vindhyanivāsinaḥ
dharmāraṇyaratā ye ca daṇḍakāraṇyavāsinaḥ
śrīśailaniratā ye ca kurukṣetranivāsinaḥ
kaumāraparvate ye ca ye ca pampānivāsinaḥ
ete cānye ca bahavaḥ saśiṣyā munayo 'malāḥ
māghamāse prayāgaṃ tu snātuṃ tīrthaṃ samāgatāḥ
tatra snātvā yathānyāyaṃ kṛtvā karma japādikam
natvā tu mādhavaṃ devaṃ kṛtvā ca pitṛtarpaṇam
dṛṣṭvā tatra bharadvājaṃ puṇyatīrthanivāsinam
taṃ pūjayitvā vidhivat tenaiva ca supūjitāḥ
āsaneṣu vicitreṣu vṛṣyādiṣu yathākramam
bharadvājena datteṣu āsīnās te tapodhanāḥ
kṛṣṇāśritāḥ kathāḥ sarve parasparam athābruvan
kathānteṣu tatas teṣāṃ munīnāṃ bhāvitātmanām
ājagāma mahātejās tatra sūto mahāmatiḥ
vyāsaśiṣyaḥ purāṇajño lomaharṣaṇasaṃjñakaḥ
tān praṇamya yathānyāyaṃ sa ca taiś cābhipūjitaḥ
upaviṣṭo yathāyogyaṃ bharadvājamatena saḥ
vyāsaśiṣyaṃ sukhāsīnaṃ tatas taṃ lomaharṣaṇam
sa papraccha bharadvājo munīnām agratas tadā
bharadvāja uvāca
śaunakasya mahāsattre vārāhākhyā tu saṃhitā
tvattaḥ śrutā purā sūta etair asmābhir eva ca
sāṃprataṃ nārasiṃhākhyāṃ tvattaḥ paurāṇasaṃhitām
śrotum icchāmy ahaṃ sūta śrotukāmā ime sthitāḥ
atas tvāṃ paripṛcchāmi praśnam etaṃ mahāmune
ṛṣīṇām agrataḥ sūta prātar hy eṣāṃ mahātmanām
kuta etat samutpannaṃ kena vā paripālyate
kasmin vā layam abhyeti jagad etaccarācaram
kiṃ pramāṇaṃ ca vai bhūmer nṛsiṃhaḥ kena tuṣyati
karmaṇā tu mahābhāga tan me brūhi mahāmate
kathaṃ ca sṛṣṭer ādiḥ syād avasānaṃ kathaṃ bhavet
kathaṃ yugasya gaṇanā kiṃ vā syāt tu caturyugam
ko vā viśeṣas teṣvatra kā vāvasthā kalau yuge
katham ārādhyate devo narasiṃho 'py amānuṣaiḥ
kṣetrāṇi kāni puṇyāni ke ca puṇyāḥ śiloccayāḥ
nadyaś ca kāḥ parāḥ puṇyā nṛṇāṃ pāpaharāḥ śubhāḥ
devādīnāṃ kathaṃ sṛṣṭiḥ manor manvantarasya tu
tathā vidyādharādīnāṃ sṛṣṭir ādau kathaṃ bhavet
yajvānaḥ ke ca rājānaḥ ke ca siddhiṃ parāṃ gatāḥ
etat sarvaṃ mahābhāga kathayasva yathākramam
sūta uvāca
vyāsaprasādāj jānāmi purāṇāni tapodhanāḥ
taṃ praṇamya pravakṣyāmi purāṇaṃ nārasiṃhakam
pārāśaryaṃ paramapuruṣaṃ viśvadevaikayoniṃ vidyāvantaṃ vipulamatidaṃ vedavedāṅgavedyam
śaśvacchāntaṃ śamitaviṣayaṃ śuddhatejoviśālam vedavyāsaṃ vigataśamalaṃ sarvadāhaṃ namāmi
namo bhagavate tasmai vyāsāyāmitatejase
yasya prasādād vakṣyāmi vāsudevakathām imām
sunirṇīto mahān praśnas tvayā yaḥ parikīrtitaḥ
viṣṇuprasādena vinā vaktuṃ kenāpi śakyate
tathāpi narasiṃhasya prasādād eva te 'dhunā
pravakṣyāmi mahāpuṇyaṃ bhāradvāja śṛṇuṣva me
śṛṇvantu munayaḥ sarve saśiṣyās tv atra ye sthitāḥ
purāṇaṃ narasiṃhasya pravakṣyāmi yathātathā
nārāyaṇād idaṃ sarvaṃ samutpannaṃ carācaram
tenaiva pālyate sarvaṃ narasiṃhādimūrtibhiḥ
tathaiva līyate cānte harau jyotiḥsvarūpiṇi
yathaiva devaḥ sṛjati tathā vakṣyāmi tacchṛṇu
purāṇānāṃ hi sarveṣām ayaṃ sādhāraṇaḥ smṛtaḥ
śloko yas taṃ mune śrutvā niḥśeṣaṃ tvaṃ tataḥ śṛṇu
sargaś ca pratisargaś ca vaṃśo manvantarāṇi ca
vaṃśānucaritaṃ caiva purāṇaṃ pañcalakṣaṇam
ādisargo 'nusargaś ca vaṃśo manvantarāṇi ca
vaṃśānucaritaṃ caiva vakṣyāmyanusamāsataḥ
