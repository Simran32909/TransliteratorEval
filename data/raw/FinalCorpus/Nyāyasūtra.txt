pramāṇaprameyasaṃśayaprayojanadṛṣṭāntasiddhāntāvayavatarkanirṇayavādajalpavitaṇḍāhetvābhāsacchalajātinigrahasthānānām tattvajñānāt niḥśreyasādhigamaḥ
duḥkhajanmapravṛttidoṣamithyājñānānām uttarottarāpāye tadanantarāpāyāt apavargaḥ
pratyakṣānumānopamānaśabdāḥ pramāṇāni
indriyārthasannikarṣotpannaṃ jñānam avyapadeśyam avyabhicāri vyavasāyātmakaṃ pratyakṣam
atha tatpūrvakaṃ trividham anumānaṃ pūrvavat śeṣavat sāmānyatodṛṣṭaṃ ca
prasiddhasādharmyāt sādhyasādhanam upamānam
āptopadeśaḥ śabdaḥ
so dvividho dṛṣṭādṛṣṭārthatvāt
ātmaśarīrendriyārthabuddhimanaḥpravṛttidoṣapretyabhāvaphaladuḥkhāpavargāḥ tu prameyam
icchādveṣaprayatnasukhaduḥkhajñānāni ātmano liṅgam iti
ceṣṭendriyārthāśrayaḥ śarīram
ghrāṇarasanacakṣustvakśrotrāṇīndriyāṇi bhūtebhyaḥ
pṛthivī āpaḥ tejo vāyurākāśam iti bhūtāni
gandharasarūpasparśaśabdāḥ pṛthivyādiguṇāḥ tadarthāḥ
buddhirupalabdhir jñānam iti anarthāntaram
yugapat jñānānutpattir manaso liṅgam
pravṛttir vāgbuddhiśarīrārambhaḥ
pravartanālakṣaṇāḥ doṣāḥ
punarutpattiḥ pretyabhāvaḥ
pravṛttidoṣajanitaḥ arthaḥ phalam
bādhanālakṣaṇam duḥkham
tadatyantavimokṣaḥ apavargaḥ
samānānekadharmopapatteḥ vipratipatteḥ upalabdhyanupalabdhyavyavasthātaśca viśeṣāpekṣo vimarśaḥ saṃśayaḥ
yam artham adhikṛtya pravartate tat prayojanam
laukikaparīkṣakāṇāṃ yasmin arthe buddhisāmyaṃ so dṛṣṭāntaḥ
tantrādhikaraṇābhyupagamasaṃsthitiḥ siddhāntaḥ
saścaturvidhaḥ sarvatantrapratitantrādhikaraṇābhyupagamasaṃsthityarthāntarabhāvāt
sarvatantrāviruddhaḥ tantre adhikṛtaḥ arthaḥ sarvatantrasiddhāntaḥ
samānatantrasiddhaḥ paratantrāsiddhaḥ pratitantrasiddhāntaḥ
yatsiddhau anyaprakaraṇasiddhiḥ saḥ adhikaraṇasiddhāntaḥ
aparīkṣitābhyupagamāt tadviśeṣaparīkṣaṇam abhyupagamasiddhāntaḥ
pratijñāhetūdāharaṇopanayanigamanāni avayavāḥ
sādhyanirdeśaḥ pratijñā
udāharaṇasādharmyāt sādhyasādhanaṃ hetuḥ
tathā vaidharmyāt
sādhyasādharmyāt taddharmabhāvī dṛṣṭāntaḥ udāharaṇam
tadviparyayāt vā viparītam
udāharaṇāpekṣaḥ tathā iti upasaṃhāro na tathā iti vā sādhyasya upanayaḥ
hetvapadeśāt pratijñāyāḥ punarvacanaṃ nigamanam
avijñātatattve arthe kāraṇopapattitaḥ tattvajñānārtham ūhaḥ tarkaḥ
vimṛśya pakṣapratipakṣābhyām arthāvadhāraṇaṃ nirṇayaḥ
pramāṇatarkasādhanopālambhaḥ siddhāntāviruddhaḥ pañcāvayavopapannaḥ pakṣapratipakṣaparigraho vādaḥ
yathoktopapannaś chalajātinigrahasthānasādhanopālambho jalpaḥ
saḥ pratipakṣasthāpanāhīno vitaṇḍā
savyabhicāraviruddhaprakaraṇasamasādhyasamakālātītāḥ hetvābhāsāḥ
anaikāntikaḥ savyabhicāraḥ
siddhāntam abhyupetya tadvirodhī viruddhaḥ
yasmāt prakaraṇacintā so nirṇayārthamapadiṣṭaḥ prakaraṇasamaḥ
sādhyāviśiṣṭaḥ sādhyatvāt sādhyasamaḥ
kālātyayāpadiṣṭaḥ kālātītaḥ
vacanavighātaḥ arthavikalpopapattyā chalam
tat trividham vākchalaṃ sāmānyacchalam upacāracchalaṃ ca iti
aviśeṣābhihite arthe vaktur abhiprāyāt arthāntarakalpanā vākchalam
sambhavataḥ arthasyātisāmānyayogāt asaṃbhūtārthakalpanā sāmānyacchalam
dharmavikalpanirdeśe arthasadbhāvapratiṣedhaḥ upacāracchalam
vākchalam eva upacāracchalam tat aviśeṣāt
na tat arthāntarabhāvāt
aviśeṣe vā kiṃcitsādharmyāt ekacchalaprasaṅgaḥ
sādharmyavaidharmyābhyāṃ pratyavasthānaṃ jātiḥ
vipratipattir apratipattiśca nigrahasthānam
tadvikalpāt jātinigrahasthānabahutvam
samānānekadharmādhyavasāyāt anyataradharmādhyavasāyāt vā na saṃśayaḥ
vipratipattyavyavasthādhyavasāyāt ca
vipratipattau ca saṃpratipatteḥ
avyavasthātmani vyavasthitatvāt cāvyavasthāyāḥ
tathātyantasaṃśayaḥ taddharmasātatyopapatteḥ
yathoktādhyavasāyāt eva tadviśeṣāpekṣāt saṃśaye nāsaṃśayo nātyantasaṃśayo vā
yatra saṃśayaḥ tatra evam uttarottaraprasaṅgaḥ
pratyakṣādīnām aprāmāṇyaṃ traikālyāsiddheḥ
pūrvaṃ hi pramāṇasiddhau na indriyārthasannikarṣāt pratyakṣotpattiḥ
paścātsiddhau na pramāṇebhyaḥ prameyasiddhiḥ
yugapatsiddhau pratyarthaniyatatvāt kramavṛttitvābhāvo buddhīnām
traikālyāsiddheḥ pratiṣedhānupapattiḥ
sarvapramāṇapratiṣedhāt ca pratiṣedhānupapattiḥ
tatprāmāṇye vā na sarvapramāṇavipratiṣedhaḥ
traikālyāpratiṣedhaśca śabdāt ātodyasiddhivat tatsiddheḥ
prameyā ca tulāprāmāṇyavat
pramāṇataḥ siddheḥ pramāṇānāṃ pramāṇāntarasiddhiprasaṅgaḥ
tadvinivṛtteḥ vā pramāṇasiddhivat prameyasiddhiḥ
na pradīpaprakāśasiddhivat tatsiddheḥ
kvacit nivṛttidarśanāt anivṛttidarśanāt ca kvacit anekāntaḥ
pratyakṣalakṣaṇānupapattir asamagravacanāt
nātmamanasoḥ sannikarṣābhāve pratyakṣotpattiḥ
digdeśakālākāśeṣu api evaṃ prasaṅgaḥ
jñānaliṅgatvāt ātmano nānavarodhaḥ
tadayaugapadyaliṅgatvācca na manasaḥ
pratyakṣanimittatvācca indriyārthayoḥ saṃnikarṣasya svaśabdena vacanam
suptavyāsaktamanasāṃ ca indriyārthayoḥ sannikarṣanimittatvāt
taiścāpadeśo jñānaviśeṣāṇām
vyāhatatvāt ahetuḥ
nārthaviśeṣaprābalyāt
pratyakṣam anumānam ekadeśagrahaṇāt upalabdheḥ
na pratyakṣeṇa yāvat tāvat api upalambhāt
na caikadeśopalabdhiravayavisadbhāvāt
sādhyatvāt avayavini sandehaḥ
sarvāgrahaṇam avayavyasiddheḥ
dhāraṇākarṣaṇopapatteśca
senāvanavat grahaṇam iti cet nātīndriyatvāt aṇūnām
rodhopaghātasādṛśyebhyo vyabhicārāt anumānam apramāṇam
na ekadeśatrāsasādṛśyebhyaḥ arthāntarabhāvāt
vartamānābhāvaḥ patataḥ patitapatitavyakālopapatteḥ
tayoḥ api abhāvo vartamānābhāve tadapekṣatvāt
nātītānāgatayoḥ itaretarāpekṣā siddhiḥ
vartamānābhāve sarvāgrahaṇaṃ pratyakṣānupapatteḥ
kṛtatākartavyatopapatteḥ tūbhayathā grahaṇam
atyantaprāyaikadeśasādharmyāt upamānāsiddhiḥ
prasiddhasādharmyāt upamānasiddheḥ yathoktadoṣānupapattiḥ
pratyakṣeṇāpratyakṣasiddheḥ
nāpratyakṣe gavaye pramāṇārtham upamānasya paśyāmaḥ
tathā iti upasaṃhārāt upamānasiddheḥ nāviśeṣaḥ
śabdaḥ anumānam arthasyānupalabdheḥ anumeyatvāt
upalabdheḥ advipravṛttitvāt
sambandhāt ca
āptopadeśasāmarthyāt śabdāt arthasampratyayaḥ
pūraṇapradāhapāṭanānupalabdheśca sambandhābhāvaḥ
śabdārthavyavasthānāt apratiṣedhaḥ
na sāmayikatvāt śabdārthasampratyayasya
jātiviśeṣe cāniyamāt
tadaprāmāṇyam anṛtavyāghātapunaruktadoṣebhyaḥ
na karmakartṛsādhanavaiguṇyāt
abhyupetya kālabhede doṣavacanāt
anuvādopapatteśca
vākyavibhāgasya cārthagrahaṇāt
vidhyarthavādānuvādavacanaviniyogāt
vidhir vidhāyakaḥ
stutir nindā parakṛtiḥ purākalpaḥ iti arthavādaḥ
vidhivihitasyānuvacanam anuvādaḥ
nānuvādapunaruktayoḥ viśeṣaḥ śabdābhyāsopapatteḥ
śīghrataragamanopadeśavat abhyāsāt nāviśeṣaḥ
mantrāyurvedaprāmāṇyavat ca tatprāmāṇyam āptaprāmāṇyāt
na catuṣṭvam aitihyārthāpattisambhavābhāvaprāmāṇyāt
śabde aitihyānarthāntarabhāvāt anumāne arthāpattisambhavābhāvānarthāntarabhāvāt cāpratiṣedhaḥ
arthāpattir apramāṇam anaikāntikatvāt
anarthāpattau arthāpattyabhimānāt
pratiṣedhāprāmāṇyaṃ cānaikāntikatvāt
tatprāmāṇye vā nārthāpattyaprāmāṇyam
nābhāvaprāmāṇyaṃ prameyāsiddheḥ
lakṣiteṣvalakṣaṇalakṣitatvāt alakṣitānāṃ tatprameyasiddheḥ
asati arthe nābhāvaḥ iti cet nānyalakṣaṇopapatteḥ
tatsiddheḥ alakṣiteṣu ahetuḥ
na lakṣaṇāvasthitāpekṣasiddheḥ
prāk utpatteḥ abhāvopapatteśca
ādimatvāt aindriyakatvāt kṛtakavat upacārāt ca
na ghaṭābhāvasāmānyanityatvāt nityeṣu api anityavat upacārāt ca
tattvabhāktayoḥ nānātvavibhāgāt avyabhicāraḥ
saṃtānānumānaviśeṣaṇāt
kāraṇadravyasya pradeśaśabdenābhidhānāt
prāk uccāraṇāt anupalabdheḥ āvaraṇādyanupalabdheśca
tadanupalabdheḥ anupalambhāt āvaraṇopapattiḥ
anupalambhāt anupalabdhisadbhāvāt nāvaraṇānupapattir anupalambhāt
anupalambhātmakatvāt anupalabdheḥ ahetuḥ
asparśatvāt
na karmānityatvāt
nāṇunityatvāt
sampradānāt
tadantarālānupalabdheḥ ahetuḥ
adhyāpanāt apratiṣedhaḥ
ubhayoḥ pakṣayoḥ anyatarasyādhyāpanāt apratiṣedhaḥ
abhyāsāt
nānyatve api abhyāsasya upacārāt
anyat anyasmāt ananyatvāt ananyat iti anyatābhāvaḥ
tadabhāve nāsti ananyatā tayoḥ itaretarāpekṣasiddheḥ
vināśakāraṇānupalabdheḥ
aśravaṇakāraṇānupalabdheḥ satataśravaṇaprasaṅgaḥ
upalabhyamāne cānupalabdheḥ asattvāt anapadeśaḥ
pāṇinimittapraśleṣāt śabdābhāve nānupalabdhiḥ
vināśakāraṇānupalabdheś cāvasthāne tannityatvaprasaṅgaḥ
asparśatvāt apratiṣedhaḥ
vibhaktyantaropapatteśca samāse
vikārādeśopadeśāt saṃśayaḥ
prakṛtivivṛddhau vikāravivṛddheḥ
nyūnasamādhikopalabdheḥ vikārāṇām ahetuḥ
dvividhasyāpi hetoḥ abhāvāt asādhanaṃ dṛṣṭāntaḥ
nātulyaprakṛtīnāṃ vikāravikalpāt
dravyavikāravaiṣamyavat varṇavikāravikalaḥ
na vikāradharmānupapatteḥ
vikāraprāptānām apunarāpatteḥ
suvarṇādīnāṃ punarāpatteḥ ahetuḥ
na tadvikārāṇāṃ suvarṇabhāvāvyatirekāt
varṇatvāvyatirekāt varṇavikārāṇām apratiṣedhaḥ
sāmānyavato dharmayogo na sāmānyasya
nityatve avikārāt anityatve cānavasthānāt
nityānām atīndriyatvāt taddharmavikalpāt ca varṇavikārāṇām apratiṣedhaḥ
anavasthāyitve ca varṇopalabdhivat tadvikāropapattiḥ
vikāradharmitve nityatvābhāvāt kālāntare vikāropapatteścāpratiṣedhaḥ
prakṛtyaniyamāt
aniyame niyamāt nāniyamaḥ
niyamāniyamavirodhāt aniyame niyamāt cāpratiṣedhaḥ
guṇāntarāpattyupamardahrāsavṛddhiśleṣebhyaḥ tu vikāropapatteḥ varṇavikārāḥ
te vibhaktyantāḥ padam
vyaktyākṛtijātisaṃnidhopacārāt saṃśayaḥ
yā śabdasamūhatyāgaparigrahasaṅkhyāvṛddhyapacayavarṇasamāsānubandhānāṃ vyaktopacārāt vyaktiḥ
na tat anavasthānāt
sahacaraṇasthānatādarthyavṛttamānadhāraṇasāmīpyayogasādhanādhipatyebhyo brāhmaṇamañcakaṭarājasaktucandanagaṅgāśāṭakānnapuruṣeṣv atadbhāve api tadupacāraḥ
ākṛtiḥ tadapekṣatvāt sattvavyavasthānasiddheḥ
vyaktyākṛtiyukte api aprasaṅgāt prokṣaṇādināṃ mṛdgavake jātiḥ
nākṛtivyaktyapekṣatvāt jātyabhivyakteḥ
vyaktyākṛtijātayaḥ tu padārthaḥ
vyaktir guṇaviśeṣāśrayo mūrtiḥ
ākṛtir jātiliṅgākhyā
samānaprasavātmikā jātiḥ
darśanasparśanābhyām ekārthagrahaṇāt
na viṣayavyavasthānāt
tadvyavasthānāt evātmasadbhāvāt apratiṣedhaḥ
śarīradāhe pātakābhāvāt
tadabhāvaḥ sātmakapradāhe api tannityatvāt
na kāryāśrayakartṛvadhāt
savyadṛṣṭasya itareṇa pratyabhijñānāt
na ekasmin nāsāsthivyavahite dvitvābhimānāt
ekavināśe dvitīyāvināśāt na ekatvam
avayavanāśe api avayavyupalabdheḥ ahetuḥ
dṛṣṭāntavirodhāt apratiṣedhaḥ
indriyāntaravikārāt
na smṛteḥ smartavyaviṣayatvāt
tadātmaguṇasadbhāvāt apratiṣedhaḥ
nātmapratipattihetūnāṃ manasi sambhavāt
jñātur jñānasādhanopapatteḥ saṃjñābhedamātram
niyamaśca niranumānaḥ
pūrvābhyastasmṛtyanubandhāt jātasya harṣabhayaśokasampratipatteḥ
padmādiṣu prabodhasammīlanavikāravat tadvikāraḥ
na uṣṇaśītavarṣākālanimittatvāt pañcātmakavikārāṇām
pretyāhārābhyāsakṛtāt stanyābhilāṣāt
ayasaḥ ayaskāntābhigamanavat tadupasarpaṇam
nānyatra pravṛttyabhāvāt
vītarāgajanmādarśanāt
saguṇadravyotpattivat tadutpattiḥ
na saṅkalpanimittatvāt rāgādīnām
pārthivaṃ guṇāntaropalabdheḥ
pārthivāpyataijasaṃ tadguṇopalabdheḥ
niḥśvāsocchvāsopalabdheścāturbhautikam
gandhakledapākavyūhāvakāśadānebhyaḥ pāñcabhautikam
śrutiprāmāṇyāt ca
kṛṣṇasāre sati upalambhāt vyatiricya ca upalambhāt saṃśayaḥ
mahadaṇugrahaṇāt
raśmyarthasannikarṣaviśeṣāt tadgrahaṇam
tadanupalabdheḥ ahetuḥ
nānumīyamānasya pratyakṣataḥ anupalabdhir abhāvahetuḥ
dravyaguṇadharmabhedāt ca upalabdhiniyamaḥ
anekadravyasamavāyāt rūpaviśeṣāt ca rūpopalabdhiḥ
karmakāritaśca indriyāṇāṃ vyūhaḥ puruṣārthatantraḥ
madhyandinolkāprakāśānupalabdhivat tadanupalabdhiḥ
na rātrau api anupalabdheḥ
bāhyaprakāśānugrahāt viṣayopalabdheḥ anabhivyaktitaḥ anupalabdhiḥ
abhivyaktau cābhibhavāt
naktaṃcaranayanaraśmidarśanāt ca
aprāpyagrahaṇaṃ kācābhrapaṭalasphaṭikāntaritopalabdheḥ
kuḍyāntaritānupalabdheḥ apratiṣedhaḥ
apratīghātāt sannikarṣopapattiḥ
ādityaraśmeḥ sphaṭikāntarite api dāhye avighātāt
na itaretaradharmaprasaṅgāt
ādarśodakayoḥ prasādasvābhāvyāt rūpopalabdhiḥ
dṛṣṭānumitānāṃ hi niyogapratiṣedhānupapattiḥ
sthānānyatve nānātvāt avayavinānāsthānatvāt ca saṃśayaḥ
tvag avyatirekāt
na yugapat arthānupalabdheḥ
vipratiṣedhāt ca na tvak ekā
indriyārthapañcatvāt
na tadarthabahutvāt
gandhatvādyavyatirekāt gandhādīnāmapratiṣedhaḥ
viṣayatvāvyatirekāt ekatvam
na buddhilakṣaṇādhiṣṭhānagatyākṛtijātipañcatvebhyaḥ
bhūtaguṇaviśeṣopalabdheḥ tādātmyam
gandharasarūpasparśaśabdānāṃ sparśaparyantāḥ pṛthivyāḥ
aptejovāyūnāṃ pūrvaṃ pūrvam apohyākāśasya uttaraḥ
na sarvaguṇānupalabdheḥ
ekaikaśyena uttaraguṇāsadbhāvāt uttarottarāṇāṃ tadanupalabdhiḥ
viṣṭaṃ hi aparaṃ pareṇa
na pārthivāpyayoḥ pratyakṣatvāt
pūrvapūrvaguṇotkarṣāt tattat pradhānam
taddhyavasthānaṃ tu bhūyastvāt
saguṇānām indriyabhāvāt
tena eva tasyāgrahaṇāt ca
na śabdaguṇopalabdheḥ
tadupalabdhir itaretaradravyaguṇavaidharmyāt
karmākāśasādharmyāt saṃśayaḥ
viṣayapratyabhijñānāt
sādhyasamatvāt ahetuḥ
na yugapat agrahaṇāt
apratyabhijñāne ca vināśaprasaṅgaḥ
kramavṛttitvāt ayugapat grahaṇam
apratyabhijñānaṃ ca viṣayāntaravyāsaṅgāt
na gatyabhāvāt
sphaṭikānyatvābhimānavat tadanyatvābhimānaḥ
sphaṭike api aparāparotpatteḥ kṣaṇikatvāt vyaktīnām ahetuḥ
niyamahetvabhāvāt yathādarśanam abhyanujñā
na utpattivināśakāraṇopalabdheḥ
kṣīravināśe kāraṇānupalabdhivat dadhyutpattivat ca tadutpattiḥ
liṅgato grahaṇāt nānupalabdhiḥ
na payasaḥ pariṇāmaguṇāntaraprādurbhāvāt
vyūhāntarāt dravyāntarotpattidarśanaṃ pūrvadravyanivṛtteḥ anumānam
kvacit vināśakāraṇānupalabdheḥ kvacit ca upalabdheḥ anekāntaḥ
na indriyārthayoḥ tadvināśe api jñānāvasthānāt
yugapat jñānānupalabdheśca na manasaḥ
tat ātmaguṇatve api tulyam
indriyair manasaḥ sannikarṣābhāvāt tadanutpattiḥ
na utpattikāraṇānapadeśāt
vināśakāraṇānupalabdheścāvasthāne tannityatvaprasaṅgaḥ
anityatvagrahāt buddheḥ buddhyantarāt vināśaḥ śabdavat
jñānasamavetātmapradeśasannikarṣāt manasaḥ smṛtyutpatteḥ na yugapat utpattiḥ
nāntaḥśarīravṛttitvāt manasaḥ
sādhyatvāt ahetuḥ
smarataḥ śarīradhāraṇopapatteḥ apratiṣedhaḥ
na tad āśugatitvānmanasaḥ
na smaraṇakālāniyamāt
ātmapreraṇayadṛcchājñatābhiśca na saṃyogaviśeṣaḥ
vyāsaktamanasaḥ pādavyathanena saṃyogaviśeṣeṇa samānam
praṇidhānaliṅgādijñānānām ayugapadbhāvāt ayugapatsmaraṇam
jñasya icchādveṣanimittatvāt ārambhanivṛttyoḥ
talliṅgatvāt icchādveṣayoḥ pārthivādyeṣu apratiṣedhaḥ
paraśvādiṣu ārambhanivṛttidarśanāt
niyamāniyamau tu tadviśeṣakau
yathoktahetutvāt pāratantryāt akṛtābhyāgamācca na manasaḥ
pariśeṣāt yathoktahetūpapatteśca
smaraṇaṃ tu ātmano jñasvābhāvyāt
praṇidhānanibandhābhyāsaliṅgalakṣaṇasādṛśyaparigrahāśrayāśritasambandhānantaryaviyogaikakāryavirodhātiśayaprāptivyavadhānasukhaduḥkhecchādveṣabhayārthitvakriyārāgadharmādharmanimittebhyaḥ
karmānavasthāyigrahaṇāt
avyaktagrahaṇam anavasthāyitvāt vidyutsampāte rūpāvyaktagrahaṇavat
hetūpādānāt pratiṣeddhavyābhyanujñā
na pradīpārciḥsantatyabhivyaktagrahaṇavat tadgrahaṇam
dravye svaguṇaparaguṇopalabdheḥ saṃśayaḥ
yāvaccharīrabhāvitvāt rūpādīnām
na pākajaguṇāntarotpatteḥ
pratidvandvisiddheḥ pākajānām apratiṣedhaḥ
śarīravyāpitvāt
na keśanakhādiṣu anupalabdheḥ
tvakparyantatvāt śarīrasya keśanakhādiṣu aprasaṅgaḥ
śarīraguṇavaidharmyāt
na rūpādīnām itaretaravaidharmyāt
aindriyakatvāt rūpādīnām apratiṣedhaḥ
jñānāyaugapadyāt ekaṃ manaḥ
na yugapat anekakriyopalabdheḥ
alātacakradarśanavat tadupalabdhir āśusañcārāt
yathoktahetutvāt cāṇu
pūrvakṛtaphalānubandhāt tadutpattiḥ
bhūtebhyo mūrtyupādānavat tadupādānam
na sādhyasamatvāt
na utpattinimittatvāt mātāpitroḥ
tathāhārasya
prāptau cāniyamāt
śarīrotpattinimittavat saṃyogotpattinimittaṃ karma
etenāniyamaḥ pratyuktaḥ
tat adṛṣṭakāritam iti cet punaḥ tatprasaṅgaḥ apavarge
manaḥkarmanimittatvāt ca saṃyogāvyucchedaḥ
nityatvaprasaṅgaśca prāyaṇānupapatteḥ
aṇuśyāmatānityatvavat etat syāt
nākṛtābhyāgamaprasaṅgāt
pravṛttiryathoktā
tathā doṣāḥ
trairāśyaṃ rāgadveṣamohārthāntarbhāvāt
na ekapratyanīkabhāvāt
vyabhicārādahetuḥ
teṣāṃ mohaḥ pāpīyān nāmūḍhasyetarotpatteḥ
nimittanaimittikabhāvādarthāntarabhāvo doṣebhyaḥ
na doṣalakṣaṇāvarodhānmohasya
nimittanaimittikopapatteśca tulyajātīyānāmapratiṣedhaḥ
ātmanityatve pretyabhāvasiddhiḥ
vyaktād vyaktānām pratyakṣaprāmāṇyāt
na ghaṭād ghaṭaniṣpatteḥ
vyaktād ghaṭaniṣpatterapratiṣedhaḥ
abhāvād bhāvotpattiḥ nānupamṛdya prādurbhāvāt
vyāghātādaprayogaḥ
na atītānāgatayoḥ kārakaśabdaprayogāt
na vinaṣṭebhyo 'niṣpatteḥ
kramanirdeśādapratiṣedhaḥ
īśvaraḥ kāraṇam puruṣakarmāphalyadarśanāt
na puruṣakarmābhāve phalāniṣpatteḥ
tatkāritatvād ahetuḥ
animittato bhāvotpattiḥ kaṇṭakataikṣṇyādidarśanāt
animittanimittatvān nānimittataḥ
nimittānimittayor arthāntarabhāvād apratiṣedhaḥ
sarvam anityam utpattivināśadharmakatvāt
na anityatānityatvāt
tadanityatvamagnerdāhyaṃ vināśyānuvināśavat
nityasyāpratyākhyānam yathopalabdhivyavasthānāt
sarvaṃ nityam pañcabhūtanityatvāt
na utpattivināśakāraṇopalabdheḥ
tallakṣaṇāvarodhādapratiṣedhaḥ
na utpattitatkāraṇopalabdheḥ
na vyavasthānupapatteḥ
sarvaṃ pṛthag bhāvalakṣaṇapṛthaktvāt
na anekalakṣaṇairekabhāvaniṣpatteḥ
lakṣaṇavyavasthānādevāpratiṣedhaḥ
sarvam abhāvo bhāveṣvitaretarābhāvasiddheḥ
na svabhāvasiddherbhāvānām
na svabhāvasiddhiḥ āpekṣikatvāt
vyāhatatvādayuktam
saṃkhyaikāntāsiddhiḥ kāraṇānupapattyupapattibhyām
na kāraṇāvayavābhāvāt
niravayavatvādahetuḥ
sadyaḥ kālāntare ca phalaniṣpatteḥ saṃśayaḥ
na sadyaḥ kālāntaropabhogyatvāt
kālāntareṇāniṣpattiheturvināśāt
prāṅniṣpattervṛkṣaphalavat tatsyāt
nāsanna sanna sadasat sadasator vaidharmyāt
utpādavyayadarśanāt
buddhisiddhaṃ tu tadasat
āśrayavyatirekād vṛkṣaphalotpattivad ityahetuḥ
prīterātmāśrayatvādapratiṣedhaḥ
na putrapaśustrīparicchedahiraṇyānnādiphalanirdeśāt
tatsambandhāt phalaniṣpattesteṣu phalavadupacāraḥ
vividhabādhanāyogād duḥkhameva janmotpattiḥ
na sukhasyāpyantarālaniṣpatteḥ
bādhanānivṛtter vedayataḥ paryeṣaṇadoṣād apratiṣedhaḥ
duḥkhavikalpe sukhābhimānācca
ṛṇakleśapravṛttyanubandhād apavargābhāvaḥ
pradhānaśabdānupapatter guṇaśabdenānuvādo nindāpraśaṃsopapatteḥ
samāropaṇādātmanyapratiṣedhaḥ
pātracayāntānupapatteśca phalābhāvaḥ
suṣuptasya svapnādarśane kleśābhāvādapavargaḥ
na pravṛttiḥ pratisandhānāya hīnakleśasya
na kleśasantateḥ svābhāvikatvāt
prāgutpatter abhāvānityatvavat svābhāvike 'pyanityatvam
aṇuśyāmatānityatvavad vā
na saṅkalpanimittatvācca rāgādīnām
doṣanimittānāṃ tattvajñānādahaṅkāranivṛttiḥ
doṣanimittaṃ rūpādayo viṣayaḥ saṅkalpakṛtāḥ
tannimittaṃ tvavayavyabhimānaḥ
vidyāvidyādvaividhyāt saṃśayaḥ
tadasaṃśayaḥ pūrvahetuprasiddhatvāt
vṛttyanupapatterapi tarhi na saṃśayaḥ
kṛtsnaikadeśāvṛttitvād avayavānām avayavyabhāvaḥ
teṣu cāvṛtteravayavyabhāvaḥ
pṛthak cāvayavebhyo 'vṛtteḥ
na cāvayavyavayavāḥ
ekasmin bhedābhāvād bhedaśabdaprayogānupapatterapraśnaḥ
avayavāntarabhāve 'pyavṛtterahetuḥ
keśasamūhe taimirikopalabdhivat tadupalabdhiḥ
svaviṣayānatikrameṇendriyasya paṭumandabhāvādviṣayagrahaṇasya tathābhābo nāviṣaye pravṛttiḥ
avayavāvayaviprasaṅgaścaivam ā pralayāt
na pralayo 'ṇusadbhāvāt
paraṃ vā truṭeḥ
ākāśavyatibhedāt tadanupapattiḥ
ākāśāsarvagatatvaṃ vā
antarbahiśca kāryadravyasya kāraṇāntaravacanād akārye tadabhāvaḥ
śabdasaṃyogavibhāvācca sarvagatam
avyūhāviṣṭambhavibhutvāni cākāśadharmāḥ
mūrtimatāṃ ca saṃsthānopapatter avayavasadbhāvaḥ
saṃyogopapatteśca
anavasthākāritvād anavasthānupapatteś cāpratiṣedhaḥ
buddhyā vivecanāttu bhāvānāṃ yāthātmyānupalabdhistantvapakarṣaṇe paṭasadbhāvānupalabdhivat tadanupalabdhiḥ
vyāhatatvādahetuḥ
tadāśrayatvādapṛthaggrahaṇam
pramāṇataścārthapratipatteḥ
pramāṇānupapattyupapattibhyām
svapnaviṣayābhimānavadayaṃ pramāṇaprameyābhimānaḥ
māyāgandharvanagaramṛgatṛṣṇikāvadvā
hetvabhāvādasiddhiḥ
smṛtisaṃkalpavacca svapnaviṣayābhimānaḥ
mithyopalabdher vināśastattvajñānāt svapnaviṣayābhimānapraṇāśavat pratibodhe
buddheścaivaṃ nimittasadbhāvopalambhāt
tattvapradhānabhedācca mithyābuddherdvaividhyopapattiḥ
samādhiviśeṣābhyāsāt
nārthaviśeṣaprābalyāt
kṣudādibhiḥ pravartanācca
pūrvakṛtaphalānubandhāt tadutpattiḥ
araṇyaguhāpulinādiṣu yogābhyāsopadeśaḥ
apavarge 'pyevaṃ prasaṅgaḥ
na niṣpannāvaśyambhāvitvāt
tadabhāvaścāpavarge
tadarthaṃ yamaniyamābhyāsātmasaṃskāro yogāccādhyātmavidhyupāyaiḥ
jñānagrahaṇābhyāsas tadvidyaiśca saha saṃvādaḥ
taṃ śiṣyagurusabrahmacāriviśiṣṭaśreyo'rthibhir anasūyibhir abhyupeyāt
pratipakṣahīnam api vā prayojanārthamarthitve
tattvādhyavasāyasaṃrakṣaṇārthaṃ jalpavitaṇḍe bījaprarohasaṃrakṣaṇārthaṃ kaṇṭakaśākhāvaraṇavat
tābhyāṃ vigṛhyakathanam
sādharmyavaidharmyotkarṣāpakarṣavarṇyāvarṇyavikalpasādhyaprāptyaprāptipraṣaṅgapratidṛṣṭāntānutpattisaṃśayaprakaraṇahetvarthāpattyaviśeṣopapattyupalabdhyanupalabdhinityānityakāryasamāḥ
sādharmyavaidharmyābhyāmupasaṃhāre taddharmaviparyayopapatteḥ sādharmyavaidharmyasamau
gotvād gosiddhivat tatsiddhiḥ
utkarṣasamādijātiṣaṭkaprakaraṇam
sādhyadṛṣṭāntayor dharmavikalpād ubhayasādhyatvāc cotkarṣāpakarṣavarṇyavikalpasādhyasamāḥ
kiṃcitsādharmyād upasaṃhārasiddher vaidharmyād apratiṣedhaḥ
sādhyātideśācca dṛṣṭāntopapatteḥ
prāpya sādhyam aprāpya vā hetoḥ prāptyāviśiṣṭatvād aprāptyāsādhakatvācca prāptyaprāptisamau
ghaṭādiniṣpattidarśanāt pīḍane cābhicārādapratiṣedhaḥ
dṛṣṭāntasya kāraṇānapadeśāt pratyavasthānācca pratidṛṣṭāntena prasaṅgapratidṛṣṭāntasamau
pradīpopādānaprasaṅganivṛttivat tadvinivṛttiḥ
pratidṛṣṭāntahetutve ca nāheturdṛṣṭāntaḥ
prāgutpatteḥ kāraṇābhāvād anutpattisamaḥ
tathābhāvādutpannasya kāraṇopapatterna kāraṇapratiṣedhaḥ
sāmānyadṛṣṭāntayor aindriyakatve samāne nityānityasādharmyāt saṃśayasamaḥ
sādharmyātsaṃśaye na saṃśayo vaidharmyādubhayathā vā saṃśaye 'tyantasaṃśayaprasaṅgo nityatvānabhyupagamācca sāmānyasyāpratiṣedhaḥ
ubhayasādharmyāt prakriyāsiddheḥ prakaraṇasamaḥ
pratipakṣāt prakaraṇasiddheḥ pratiṣedhānupapattiḥ pratipakṣopapatteḥ
traikālyāsiddherhetorahetusamaḥ
na hetutaḥ sādhyasiddhes traikālyāssiddhiḥ
pratiṣedhānupapatteśca pratiṣeddhavyāpratiṣedhaḥ
arthāpattitaḥ pratipakṣasiddherarthāpattisamaḥ
anuktasyārthāpatteḥ pakṣahāner upapattir anuktatvād anaikāntikatvāc cārthāpatteḥ
ekadharmopapatteraviśeṣe sarvāviśeṣaprasaṅgāt sadbhāvopapatteḥ
aviśeṣasamaḥ
kvaciddharmānupapatteḥ kvaciccopapatteḥ pratiṣedhābhāvaḥ
ubhayokāraṇopapatter upapattisamaḥ
uapapattikāraṇābhyaniñjānād apratiṣedhaḥ
nirdiṣṭakāraṇābhāve 'pyupalambhādupalabdhisamaḥ
kāraṇāntarādapi taddharmopapatterapratiṣedhaḥ
tadanupalabdher anupalambhād abhāvasiddhau tadviparītopapatter anupalabdhisamaḥ
anupalambhātmakatvād anupalabdher ahetuḥ
jñānavikalpānāṃ ca bhāvābhāvasaṃvedanād adhyātmam
sādharmyāttulyadharmopapatteḥ sarvānityatvaprasaṅgādanityasamaḥ
sādharmyādasiddheḥ pratiṣedhāsiddhiḥ pratiṣedhyasādharmyācca
dṛṣṭānte ca sādhyasādhanabhāvena prajñātasya dharmasya tasya cobhayathā bhāvānnāviśeṣaḥ
nityamanityabhāvādanitye nityatvopapatternityasamaḥ
pratiṣedhye nityamanityabhāvādanitye 'nityatvopapatteḥ pratiṣedhābhāvaḥ
prayatnakāryānekatvāt kāryasamaḥ
kāryānyatve prayatnāhetutvam anupalabdhikāraṇopapatteḥ
pratiṣedhe 'pi samānadoṣaḥ
sarvatraivam
pratiṣedhavipratiṣedhe pratiṣedhadoṣavad doṣaḥ
pratiṣedhaṃ sadoṣamabhyupetya pratiṣedhavipratiṣedhe samāno doṣaprasaṅgo matānujñā
svapakṣalakṣaṇāpekṣopapattyupasaṃhāre hetunirdeśe parapakṣadoṣābhyupagamāt samāno doṣa iti
pratijñāhāniḥ pratijñāntaraṃ pratijñāvirodhaḥ pratijñāsaṃnyāso hetvantaram arthāntaraṃ nirarthakam avijñātārtham apārthakam aprāptakālaṃ nyūnam adhikaṃ punaruktam ananubhāṣaṇam ajñānam apratibhā vikṣepo matānujñā paryanuyojyopekṣaṇaṃ niranuyojyānuyogo 'pasiddhānto hetvābhāsāśca nigrahasthānāni
pratidṛṣṭāntadharmābhyanujñā svadṛṣṭānte pratijñāhāniḥ
pratijñātārthapratiṣedhadharmavikalpāt tadarthanirdeśaḥ pratijñāntaram
pratijñāhetvorvirodhaḥ pratijñāvirodhaḥ
pakṣapratiṣedhe pratijñātārthāpanayanaṃ pratijñāsaṃnyāsaḥ
aviśeṣokte hetau pratiṣiddhe viśeṣamicchato hetvantaram
prakṛtādarthād apratisambaddhārtham arthāntaram
varṇakramanirdeśavannirarthakam
pariṣatprativādibhyāṃ trirabhihitam apyavijñātam avijñātārtham
paurvāparyāyogād apratisambaddhārtham apārthakam
avayavaviparyāsavacanam aprāptakālam
hīnam anyatamenāpyavayavena nyūnam
hetūdāharaṇādhikam adhikam
śabdārthayoḥ punarvacanaṃ punaruktam anyatrānuvādāt
anuvāde tu apunaruktaṃ śabdābhyāsāt arthaviśeṣopapatteḥ
arthāt āpannasya svaśabdena punarvacanam
vijñātasya pariṣadā trir abhihitasyāpi apratyuccāraṇam ananubhāṣaṇam
avijñātaṃ cājñānam
uttarasyāpratipattir apratibhā
kāryavyāsaṅgāt kathāvicchedo vikṣepaḥ
svapakṣe doṣābhyupagamāt parapakṣe doṣaprasaṅgo matānujñā
nigrahasthānaprāptasyānigrahaḥ paryanuyojyopekṣaṇam
anigrahasthāne nigrahasthānābhiyogo niranuyojyānuyogaḥ
siddhāntam abhyupetyāniyamāt kathāprasaṅgaḥ apasiddhāntaḥ
hetvābhāsāśca yathoktāḥ
