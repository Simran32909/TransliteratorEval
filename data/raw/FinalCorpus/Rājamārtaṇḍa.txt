śrotraṃ śabdagrāhakam āhaṃkārikam indriyam
ākāśaṃ vyoma śabdatanmātrakāryam
tayoḥ sambandho deśadeśibhāvalakṣaṇaḥ
tasmin kṛtasaṃyamasya yoginaḥ divyaṃ śrotraṃ pravartate yugapat sūkṣmavyavahitaviprakṛṣṭaśabdagrahaṇasamarthaṃ bhavatītyarthaḥ
siddhyantaram āha
kāyaḥ pāñcabhautikaṃ śarīram
tasya ākāśena avakāśadāyakena yaḥ sambandhaḥ tatra saṃyamaṃ vidhāya laghuni tūlādau yā samāpattis tanmayībhāvalakṣaṇā tāṃ vidhāya prāptātyantalaghubhāvo yogī prathamaṃ yathāruci jale saṃcaran krameṇorṇanābhajantujālena saṃcaramāṇa ādityaraśmibhiś ca viharan yatheṣṭamākāśe gacchati
siddhyantaram āha
śarīrād bahir yā manasaḥ śarīranairapekṣyeṇa vṛttiḥ sā mahāvidehā nāma vigataśarīrāhaṃkāradārḍhyadvāreṇocyate
tataḥ tasyāṃ kṛtāt saṃyamāt prakāśāvaraṇakṣayaḥ sāttvikasya cittasya yaḥ prakāśas tasya yadāvaraṇaṃ kleśakarmādi tasya kṣayaḥ pravilayo bhavati
ayam arthaḥ
śarīrāhaṃkāre sati yā manaso bahirvṛttiḥ sā kalpitetyucyate
yadā punaḥ śarīrāhaṃkārabhāvaṃ parityajya svātantreṇa manaso vṛttiḥ sā akalpitā tasyāṃ saṃyamāt yoginaḥ sarve cittamalāḥ kṣīyante
tadevaṃ pūrvāntaviṣayā aparāntaviṣayā madhyabhāvāśca siddhīḥ pratipādyānantaraṃ bhuvanajñānādirūpā bāhyāḥ kāyavyūhādirūpā ābhyantarāḥ parikarmaniṣpannabhūtāś ca maitryādiṣu balāni ityevamādyāḥ samādhyupayoginīś cāntaḥkaraṇabahiḥkaraṇalakṣaṇendriyabhāvāḥ prāṇādivāyubhāvāś ca siddhīś cittadārḍhyāya samādheḥ samāśvāsotpattaye pratipādya idānīṃ svadarśanopayogisabījanirbījasamādhisiddhaye vividhopāyapradarśanāyāha
pañcānāṃ pṛthivyādīnāṃ bhūtānāṃ ye pañcāvasthāviśeṣarūpā dharmāḥ sthūlatvādayaḥ tatra kṛtasaṃyamasya bhūtajayaḥ bhavati bhūtāni vaśyānyasya bhavantītyarthaḥ
tathāhi bhūtānāṃ paridṛśyamānaṃ viśiṣṭākāravad rūpaṃ sthūlaṃ svarūpaṃ caiṣāṃ yathākramaṃ kāryaṃ gandhasnehoṣṇatāpreraṇāvakāśadānalakṣaṇam
sūkṣmaṃ tu yathākramaṃ bhūtānāṃ kāraṇatvena vyavasthitāni gandhāditanmātrāṇi
anvayino guṇāḥ prakāśapravṛttisthitirūpatayā sarvatraivānvayitvena samupalabhyante
arthavattvaṃ teṣveva guṇeṣu bhogāpavargasampādanākhyā śaktiḥ
tadevaṃ bhūteṣu pañcasu uktalakṣaṇāvasthāpanneṣu pratyavasthaṃ saṃyamaṃ kurvan yogī bhūtajayī bhavati
tadyathā prathamaṃ sthūlarūpe saṃyamaṃ vidhāya tadanu sūkṣmarūpe ityevaṃ krameṇa tasya kṛtasaṃyamasya saṃkalpānuvidhāyinyo vatsānusāriṇya iva gāvo bhūtaprakṛtayo bhavanti
tasyaiva bhūtajayasya phalam āha
aṇimā paramāṇurūpatāpattiḥ
laghimā tūlapiṇḍavallaghutvaprāptiḥ
garimā gurutvaprāptiḥ
mahimā mahattvaprāptiḥ aṅgulyagreṇa candrādisparśanaśaktiḥ
prākāmyam icchānabhighātaḥ
śarīrāntaḥkaraṇeśvaratvam īśitvam
sarvatra prabhaviṣṇutā vaśitvaṃ sarvāṇy eva bhūtāṇi anurāgitvāt taduktaṃ nātikrāmanti
kāmāvasāyitvaṃ sarvatra kāmāvasāyo yasmin viṣaye'sya kāma icchā bhavati tasmin viṣaye yogino 'vasāyo bhavati taṃ viṣayaṃ svīkāradvāreṇābhilāṣasamāptiparyantaṃ nayatītyarthaḥ
tatra te aṇimādyāḥ samādhyupayogino bhūtajayāt yoginaḥ prādurbhavanti
yathā paramāṇutvaṃ prāpto vajrādīnāmapyantaḥ praviśati
evaṃ sarvatra yojyam
ete'ṇimādayo'ṣṭau guṇā mahāsiddhaya ityucyante
kāyasampad vakṣyamāṇā tāṃ prāpnoti
taddharmānabhighātaś ca tasya kāyasya ye dharmā rūpādayasteṣāmabhighāto nāśo nāsya kutaścid api bhavati
nāsya rūpamagnirdahati na ca vāyuḥ śoṣayati ityādi yojyam
kāyasampadam āha
rūpalāvaṇyabalāni prasiddhāni
vajrasaṃhananaṃ vajravat kaṭhinā saṃhatirasya śarīre bhavatītyarthaḥ
iti kāyasyāvirbhūtaguṇasampat
evaṃ bhūtajayamabhidhāya prāptabhūmikasyendriyajayam āha
grahaṇam indriyāṇāṃ viṣayābhimukhī vṛttiḥ
svarūpaṃ sāmānyena prakāśakatvam
asmitā ahaṃkārānugamaḥ
acayāryavattve pūrvavat
eteṣāmindriyāṇāmavasthāpañcake pūrvavat saṃyamaṃ kṛtvā indriyajayī bhavati
tasya phalam āha
śarīrasya manovad anuttamagatilābho manojavitvam
kāyanirapekṣāṇām indriyāṇāṃ vṛttilābho vikaraṇabhāvaḥ
sarvavaśitvaṃ pradhānajayaḥ
etāḥ siddhayo jitendriyasya prādurbhavanti
tāśca asmin śāstre madhupratīkā ityucyante
yathā madhuna ekadeśo 'pi svadate evaṃ pratyekam etāḥ siddhayaḥ svadanta iti madhupratīkāḥ
indriyajayam abhidhāyāntaḥkaraṇajayam āha
tasmin śuddhe sāttvike pariṇāme kṛtasaṃyamasya yā sattvapuruṣayor utpadyate vivekakhyātiḥ sā anyatākhyātiḥ
guṇānāṃ kartṛtvābhimānaśithilībhāvasvarūpāt tanmāhātmyāt tatraiva sthitasya yoginaḥ sarvabhāvādhiṣṭhātṛtvaṃ sarvajñātṛtvaṃ vā samādhir bhavati
sarveṣāṃ guṇapariṇāmānāṃ bhāvānāṃ svāmivadākramaṇaṃ sarvabhāvādhiṣṭhātṛtvam
teṣāmeva śāntoditāvyapadeśyadharmatvena sthitānāṃ yathāvad vivekajñānaṃ sarvajñātṛtvam
eṣā ca asmin śāstre parasyāṃ vaśīkārasaṃjñāyāṃ prāptāyāṃ viśokā nāma siddhir ityucyate
krameṇa bhūmikāntaram āha
tasyām api viśokāyāṃ siddhau yadā vairāgyam utpadyate yoginas tadā tasmād doṣāṇāṃ rāgādīnāṃ yad bījam avidyā tasyāḥ kṣaye nirmūlane kaivalyam ātyantikī duḥkhanivṛttiḥ
puruṣasya guṇānām adhikāraparisamāpteḥ svarūpaniṣṭhatvam
asminn eva samādhau sthityupāyamāha
catvāro yogino bhavanti
tatrābhyāsavān pravṛttamātrajyotiḥ prathamaḥ
ṛtaṃbharaprajñaḥ dvitīyaḥ
bhūtendriyajayī tṛtīyaḥ
atikrāntābhāvanīyaś caturthaḥ
tatra caturthasya samādheḥ prāptasaptavidhaprāntabhūmiprajñasya antyāṃ madhumatīsaṃjñāṃ bhūmiṃ sākṣātkurvataḥ sthānino devā upanimantrayitāro bhavanti divyastrīrasāyanādikam upaḍhaukayanti
tasmin upanimantraṇe nānena saṅgaḥ kartavyaḥ nāpi smayaḥ
saṅgakaraṇe punarviṣayabhoge nipatati
smayakaraṇe kṛtakṛtyam ātmānaṃ manyamāno na samādhāv utsahate
ataḥ saṅgasmayayos tena varjanaṃ kartavyam
asyāmeva phalabhūtāyāṃ vivekakhyātau pūrvoktasaṃyamavyatiriktam upāyāntaram āha
